Fiòi, quà se scrive come che se parla; co buté 'l òcio in te sto canton, no sté voltàr la carta, fando fénta de no védar; fùrsi trovaré anca ròbe che no ve interèssa, ma dògni tant sintiré che é gusto fermarse na s-ciànta a tirar 'l fià e riposarse de tut sto da far, de sto remenàrse, de sto corar, che 'l par che vénghe da ciapàr 'l mondo àea straca; cussì podarén scoltar quel che ne conta i nostri vèci: se se sa puìto le ròbe da una volta, se capisse mèjo anca quée de adèss e se se vòl un fià de pì ben fra de noàntri, che 'l é quel che conta pì de tut.
Tant par scuminziàr, i dise che 'l nome de Zéja 'l vien dal latin cilia: «i zìli, i ori, la riva», parché fin quà jèra tut bòsc, e da quà in zo tuta aqua; ma no paeù, canèe, stran, mussati, tòrba, aguàzzi, cofà soto i recòrdi dei nostri vèci; quà, na voltona, jèra tut un spècio de aqua che i ghe ciaméa «Laguna Eracleana» o «Laguna Opitergina».

'L bòsc, che in latìn i ghe ciaméa Silva Cerbonia, 'l jèra pien de bestie, màssima porzèi salvàreghi, che par capirse i ghe diséa porzèi zignàri; e i siori da Udèrzo i vignéa quà a cazza, che adès se ghe dise anca: «'ndar a trar»; e osèi? un frajèl da par tut, parché quà i catéa aqua, tera, alberi, fruti, pomèe, bissi e de tut, che dopo jèra tuta na musica de zavàtui, russignòi, zirpignòe, merli, tordi, scrinzéti, zòrle, gainàzze... - No ghin parlén del pescar, parché fra tinche e bisati, rane, brùssoe, schíe e pesséti, jèra tut un afàr: bastéa métar zo la réde o 'l schiràl o 'ndar a palpéta.

Dògni tant 'l Signor 'l ne dà na campionàda par védar se coi fati sén boni de far quel che disén co'a boca. Co preghén: «Rimetti a noi i nostri debiti come noi li rimettiamo ai nostri debitori», e pena fòra dea porta, par na monada, se leven 'l saeùdo un co altro, se fen 'l muso duro, se varden par stort, ancora 'l pél ven sul cuor, altro che perdonà «ai nostri debitori!» e alora sen dei gran busieràti, e se no paghen in te sto mondo, ne toca pagar in te quealtro, e sinò andar inferno brusadi! Ma sto novembre, co é vignù la inondazion, ven pagà tuti un pòc de debito, co quel tantìn de spasemàde che ven ciapà: 'l Piavon che 'l bujìa e 'l spandéa da par tut che 'l 'ndéa fin parsora; la Bidòia e 'a Grassaga che le frachéa e no 'e jèra pì bone de tignerse; 'l Piave e la Invénza po, 'l paréa che i disesse: speté, speté! e 'l autoparlante che 'l oséa: «Fate provvista di acqua potabile!»; e le fémene a impinìr séci, pignate e mastei; e i òmini a portar sacheti de tera, a inciodar paredàne, a stropar sfese!
E doménega sìe novembre, co à scuminzià campana martèl! e la sirèna che la féa uuu... uuu... che paréa che la tirésse i ultimi, e la tromba par le strade che 'a sbereghéa: «Cittadini, portatevi al secondo piano! non perdete la calma, ma fate presto! Il Livenza ha rotto l'argine a Sant'Anastasio!». «Gesumaria! stavolta la riva anca quà e la ne nega tuti!» se penséa; che anzi, co 'a confusion e col baticuor, ghin jèra de quei che i se diséa tra òn e fémena: «Par carità! pitòst che te mòre tì, ò pì caro de restar védovo mì!».

Eh, parché, a dìrsea quà, sibén che tuti ghin véa pì del bisogno da pensar par conto suo, s'à vist che 'l paese 'l jèra come tuta una faméja, e se se jutéa un co altro de dì e de nòt; che guàja se 'a rompéa a Santanestàse! Se 'ndéa soto aqua come del Otantado' che quà a Zéja ghin sarà stat 4 metri, se a Tore, che i é pì alti, i ghin véa na media de 3!

Invénze, par sta volta la vén scapoeàda! sì, é vero che tante faméje le à bù l'aqua che gh'à tocà scampar, che s'à negà tante bestie, che i recòlti par nantro ano i é 'ndati persi; ma vol dir che qualche santo ne jutarà, parché se se voltén indrìo e vardén àea Mòta, poareti! che tacando da Inalbàn e finamente a Gorgo e a Meduna e a San Joàni 'l jèra come un mar che tut 'ndéa par conto suo, e la Madòna ghe à tocà portarla dessora; e in Grassaga che i à parà le vache in cèsa, e 'l vescovo 'l ghe varà dita al piovan: «Ciò, mòro, còssa fatu?» e lù nol gh'à gnanca dat vasion, e 'l ghe à dita: «Valtri menée quà, che col Signor me range mì!»; e in Calvècia, a Fossà, al Musìl, e tuti quealtri? alora ne toca propio dir: «Grazie, Signor, che no sén gnanca degni».

I nostri vèci par far su un bel campanìl come che si deve, i varà ciamà i so bravi mistri e i ghe 'a varà messa tuta parché saltesse fòra un lavoro de sèst; pena finì i ghe varà picà le so bèe campane, e po' tira ti che tire anca mì, che anzi, a dirsea quà, senza saverlo, i féa anca la cura dimagrante! e i se varà tignù anca in bon: del campanìl, s'intende, no dea cura!
Ma chi sa se i s'à mai pensà de vardarghe la ponta intant che i sonéa, parché nissuni no se véa mai inacòrt de gnente; invenze adès che le va a lètrico, còssa éo, còssa no éo, 'l campanìl 'l se sgorla instesso che 'l vesse le fonde che ghe fa jàcomo! E de sto fato s'à inacòrt anca i «tecnici» de l'areo nàtica, che lori i sarìa zente fina, zente che à bu i studi e che co 'e so impréste i vede anca un cavél su 'a ponta del Monte Cavàeo. Alora, a tì ciama mistri da campanìi, ma pròpio de mistièr; parché i varde puito, che dee volte nol ne schinze! I vien, i varda, i palpa da par tut, i ghe mete le so spie, i va su, i va zo, i ghe dise a Egidio che 'l struche i botoni; e po' dopo, pensa che tì pensa, finalmente i se pronunzia: «Par sgorlarse, 'l se sgorla; sarà un gran indifìzie che 'l se bute, ma par bona sicuranza l'é mèjo sonar poc, parché no se sa mai!».

E sichè par un tòc de tempo no i féa gnanca ora de cior su, che i metéa subito zo, che 'l paréa fin che 'l campanìl 'l se vésse inamàl; e de sto grop che 'l véa sul stomego 'l se varà desbrocà co 'a cùpoea dea cèsa: «Varda come che i me trata! i buta l'òcio par stòrt e i core via de fichét parché i à paura che faghe tuta na pinza! quande ghe òjo mai fat de sti tiri, mi che son sempre pronto, da vivo, da mort, feste pìcoe, feste grande, co i nasse, co i mòre, co i se ciol de comunion, co i se crésema, co i se marìda! e po' fògo, temporài, inondazion...!». E la cùpoea a farghe coràjo: «Eh, monega anca tì! vutu ciapàrtea par ste robe quà? se sa che i à paura, parché tì, se te casca, i te torna far su, ma lori co i é 'ndati al Creator, bundì Mariéta che te saeùdo!».

Fortuna che adès i torna sonar squasi come prima, e cussì 'l pararìa che 'l fusse tornà in bona! e tì, Tita, che te te nintende, arecòrdete satu, che se 'l se sgorla na s-cianta, vòl dir che 'l é a piombo, e no 'ndar a dir fòra: «Océ, océ...!».

Sto ano 'l carnevàl 'l é stat ancora pì mèjo de ano passà; còssa no jèreo in piazza, co tuti quei forèsti? E tuti no féa che dir «Che bèl!» par de qua; «Iiih, varda che grando!» par de là. Se pòl propio dir che jèra na marevéja a védar quei cari co'e màscare e co tuti quei picàndui che se sghindoéa de qua e de 'à.
Chi che jèra drìo 'ndar avanti, ghe tochéa star atenti a no 'ndar soto calcòssa, parché tuti véa da passàr, tuti véa da védar, da scoltàr, da tiràr i òci, da far miràcui.

Quant no ài da vér combatù a far tuti quei cari, a pareciàr tuti quei fiòi in màscara, co tute quee barbe, quei mostàci, quei strissi sui òci, sue réce, sue ganasse, sul barbùz! E i cavéi cussì longhi, coe onde e coi bòcui, che s'à fin vist un on vistì da fémena coi tirabàci!

E po dopo tute quee impreste par vardàr, par zignàr, par sonàr, par far repeton, che no se sa gnanca andove che i sie 'ndati a catarle fòra; parché, se descore lù! ma la biùga par farghe star su l'arca di Noè, i dise che ghe èpie tocà slongarla co tuti toeoni da quatro; e 'l sarabàn del perfetto insieme 'l par che i sìe 'ndati impréstio de nantre quatro ròde par farghe tuti i so ocorenti bisogni; e no ghin parlén del parco dei bimbi che i jèra come le furmìghe, e parché i stésse boni gh'à tocà impinìrghe le scarsèe de frìtoe, de crostui, de castagnòe, che sibén che i véa la màscara, dògni tant par soto i ghin magnéa na sboconada in scundion; che anzi, s'à sintì dir che a qualchidùn gh'à vignù i torcoeoni de panza, da sgionfi che i jèra! e sichè, co i é rivadi casa, a tì onze de òjo e a tì bocài che 'ndéa e che vignéa, ancora coi strissi del carnevàl sul muso, coi coriàndui insembràdi coe frégoe e co tut 'l resto, che con decenza, se féa tut un patachèo!

E sibén che à ciapà 'l premio sol che i primi tre cari, véa i so meriti anca tuti quealtri, parché no se savéa gnanca qual sièldar; màssima quel del fiasco, grando come na casa, che 'l paréa pronto a stuàrghe la sedìna a tuti quei che ghe piase quel mòro, che 'l sarìa, co rispeto parlando, 'l late dei vèci; e i sarà màce! mo, vizin al fiasco, no ghe vèii mess un ciuccio, ma grando come na casa anca quel, che 'l parea pronto a latàr un paese intiero de tosatèi!

Poareti i nostri vèci, se i fusse stati qua, i varàe fat miràcui anca lori, parché quande che par da drìo de tuti i cari se ghin à vist un de forèsto che 'l me somejéa un serét col motor che dògni tant ghe ciapéa la toss, jèra da tignerse la panza a son de rìdar: intanto, jèra pì 'l tempo che 'l stéa fermo che quel che 'l coréa; e po, 'l se ferméa subito; e cussì quel pòro cristiàn ghe tochéa desmontàr e fracàr par un bèl tòc; e co 'l cioéa su, 'l féa fin salti e un bacàn da stropàrse le réce e i òci dàea fumèra che 'l féa par da drìo; che anzi 'l par che ghe èpie tocà tignerse la panza anca ai siori dea giurìa, co rispeto!

E no ghin parlén de quei dea musica da San Donà, prima parché i jèra tiradi come tanti figurini pena vignudi fòra da na scàtoea; e po dopo i sonéa cussì puito ma cussì puito, e i ghin déa drento de anema co tute quee trombe e tromboni e sonéte e subiòi e cuèrci e tamburi, che a tanti ghe paréa fin de jutarghe a bàtar 'l tempo, menando brazzi, gambe, pìe e 'l da drìo (che zèrti i ghe ciama «andove che no péta mai 'l sol! »).

Fortuna che quei dea giurìa i jèra sul alt e i à possù védar instesso tut puito e darghe 'l premio ai cari mèjo; che dopo tuti i é tornadi a casa beati e contenti, fòra de qualchidun che 'l jèra ancora là incantà co'a boca vèrta!

Adès la Sitimana Santa la é tuta gambiàda da na volta; co se va in cèsa, se prega, se scolta e se capìsse puìto quel che i dise su; che da quando che é vignù fòra i ordini del Concilio 'l par fin che sìe 'l cuor de Papa Giovanni che se vèrze, e no par gnanca vero che i spièghe cussì s-cèt che é un piazzér.
Na volta invenze i sbarbotéa tut in latìn e calcòssa anca in greco, e no se capìa gnente, che pì s e pì m che se ghe zontéa àe paròe, pì strambòti saltéa fòra e pì merito ne paréa de quistàr !

Ma par noantri tosatèi la maniera de quistàr merito la jèra nantra: 'l nostro pensier pì grando 'l jèra quel de pareciarse na bona racoéta o un batitàc par far repeton ai matutini; e se féa anca na bona penitenza a star chieti par un'ora e anca e anca.

Sti cantori vèci da na volta, co i cioéa su le profezie, in mezo al coro, davanti al restèl, co'a ose i 'ndéa a cior volta no so 'ndove e ghe voéa un bèl tòc prima che i tornésse in qua e che i rivésse in cao, màssima se i jèra pareciàdi onti co mezo litro de quel bon tant par farse coràjo.

Par un tochét se stéa tuti inmarsàdi a scoltàr, ma dopo se se stuféa e se scuminziéa a sbisigàr, a sprentonàrse, a far creéc co'a racoéta; alora 'l campanèr 'l tachéa a moeàr via scufiòti, tironi de réce e a ciorghe la ràcoeta a qualchidùn. 'L véa da èssar anca questo un modo de rendar gloria al Signor, e co 'ndarén par de'à chissà che 'l trovénghe scrit.

Intànt funzion, dògni volta che finìa un salmo, 'l sagrestàn 'l destudéa na candéa del restèl; cussì, quando che finìa la ultima taboscàda, in cèsa se jèra ridoti co na candéa soea; alora, o che i destudéa anca quea e se restéa a scuro del tut, o che i 'ndéa a sconderla da drìo 'l altar e se vedéa sol che sto fià de lustrét.

Pena che 'l piovàn 'l diséa le paròe: «...et crucis subire tormentum», jèra da stropàrse le réce parché fra ràcoe, batitachi e racoeoni 'l paréa fin che caschésse do tut; e tut par ricordàr 'l osamento che i véa fat par dir de sì de méter in crose nostro Signor.

Quando po, dopo 'l Gloria del diòba santo, che i lighéa le campane (e noantri tosatèi se credéa propio che 'l campanèr 'l le lighésse co na corda, una par una, e che 'l scondésse anca la ciave del campanìl), al posto dee campane i doparéa 'l racoeon.

Fra le do Glorie, le nostre none le semenéa i fiori parché i nassésse puìto, tuti a guaìvo, e al Gloria del Sabo santo, chi che restéa casa da messa, par devozion, véa da bagnarse i òci co l'aqua.

Ma un dei mèjo zorni dea Setimana Santa 'l jèra 'l Vènare che al dopo disnàr se 'ndéa a basàr 'l Signor tuti vestìdi da feste, e le nostre mame le ne crompéa i buzzoeàdi; e àea sera, co i féa la purtission, se 'ndéa torno cantando e sberegàndo pì che se podéa, e dàndoghe dògni tant anca na gratada co'a ràcoea. Davanti de tuti jèra un capàto che 'l portéa la crose pì granda che 'l véa trovà in cèsa, e quando che se tornéa drento, 'l jèra tut sudà che nol ghin podéa pì.

La jèra come na festa granda, parché le case le jèra tute inluminade coi fanò, che adès i ghe ciama «bicchieri», e quando che jèra finì funzion, noantri tosatèi se se crompéa nantri vinti schèi de buzzoeàdi e po se 'ndéa casa tuti contenti.

Adès che vien avanti i esami dei fiòi, l'é tut pì indifìzie; i maestri e i professori ghe toca farghe ripassar tut quel che i ghe à insegnà; e là, a tì dimande a guaìvo e a salti! se i risponde jùst, ben con ben, ma se i sbàlia, i ghe crida e i ghe salta sù; dopo i se recorda che i é passadi anca lori par quea strada, e alora i ghe perdona, e i tien conto che adès i tosatèi i é stufi, che i é mezi spasemadi e anca un fià insemenìdi a son de studiar e de andar avanti e indrìo co tuti quei libri, che i pesa pì de lori! e i ghe fa pecà e i slarga la mànega.
Intanto, parché no i se àgite e i faghe puìto i esami, bisogna ciorli co 'e piane da puìr, parché se se ghe salta sù, se fa pèzo; e po', basta méterghe in testa che l'esame 'l é come un discorso che mì te'a conte a tì, e tì te me'a conta a mì.

Ma parcòssa eo mo che sti benedeti esami i fa tanta paura?

I antichi Romani a l'esame i ghe ciaméa periculum, cioè «pericolo, rischio, prova», parché examen 'l voéa dir «indice verticale della bilancia» e quindi «pesata, controllo»; e i esami i serve propio a darghe na campionada a sti fiòi par védar se i sa quel che i à studià a son de 'ndar avanti e indrio.

Ma no bisogna darghe massa importanza; no dìseo 'l proverbio che é mèjo un àseno vivo che un dotor mort? dunque coràjo, anca se un fiol no passa ai esami dee scuòe; in fondo la vita la é tut un esame: co i traversa la strada al momento just, co i fa le capariòe senza farse mal, co i zòga ben na partìda, se no i perde mai 'l treno o la coriera, se i sa guidar la machina, se i ghe dà na man a chi che à bisogno, l'é instesso che i fésse puito un esame dògni volta, parché i sùpera dee prove che li jutarà a caminar sempre par la strada bona.

Cussì 'l é pì importante che i sèpie rajonar, che i se rende conto che 'l so dirito 'l finisse andove che scumìnzia quel de quealtri, che a sto mondo no é sol che diriti ma anca doveri; che i vegne su co un fià de quel che se ghe dise; l'é pì importante tut questo, sinò che i distingue i verbi transitivi dai verbi intransitivi o che i se recorde a menadéo chi che jèra i Atrìdi e dopo che no i sìe gnanca boni de farse 'l grop dea gravata; tante volte se fa largo in te'a vita propio quei che a scuoea i 'ndéa par conto suo.

Ma intant, in sto tempo 'l é tut un impizzàr candée aea Madona e a Sant'Antonio, un recomandarse ae àneme del purgatorio, un far promesse e fioreti; e i santi in paradiso i à pì da far del sòito par sti pòri fiòi, màssima quei pi grandi che ghe toca 'ndar soto 'l bojo dei esami de stato quando che i altri i é a spasso.

Ma no se sa propio par andove ciaparli sti benedeti fioi, parché i é nervosi, no i vòl magnar, no i vòl cior le pinzéte che gh'à ordinà 'l dotor, i làssa là fin quea roba bona che ghe véa consilià so sàntoea de na so zia par creanza; insoma, andove 'ndéneo a finir co ste creature che da sechi che i é, i à fin le braghe e le còtoe che se ghe sgorla? Fortuna che é drìo vigner avanti la sagra a tirarli sù; che quando che in piazza l'é tut che va torno, i tosatèi i fa un figuron da restar tuti a boca vèrta: e così sia!

Na volta no se ghin savéa nè de mar nè de montagna; coeònie par i pìcui no se savéa gnanca còssa che le jèra e manco ancora fèrie par i grandi. Co un stéa mal, na onza de òjo (co rispeto! ), na pinzéta de chinìn, qualche petoral, un fià de cafè guarìa tut! Se un se tajéa un déo, na man, un pìe, na pezza de cànevo nèta da lìssia, e po' 'l jèra in tee man del Signor.
Sicome par le faméje i tosatèi i jèra a s-ciapade, chi 'l spàsemo, chi i vermi, chi i torcoeoni de panza, 'l jèra tut un muìn co tute quee porcarìe che i magnéa, che i jèra sempre sgionfi de èmui crudi, de fighi, de stropacùi e de tut: sichè par le case jèra sempre qualcòssa, ma nissùni no se insoniéa de ciamar 'l dotor.

Adès se core de dì e de not anca par un tajét, na spunciada, un grop sul stomego, sichè i dotori i à sempre da far che i é intrigadi a scuòderse, parché soravia de visitar e ordinar le medesine, ghe toca anca scrivar un grun de carte.

Però adès l'é tut zento volte mèjo; no se fa che dir che na volta i fìsichi i jèra pì forti e che i vivéa de pì; par forza i vivéa de pì, ma quei che restéa, vanzadi, che i jèra come «selezionati»! però da putèi quanti no ghin 'ndéa col verùs-cio, col grup, co 'a tos pagana, co 'a menejìte!

E sicome che sén tuti pì diicàti e pì fiàpi dei nostri vèci, ne toca 'ndar in ferie par ripiìrse su un fià i ossi; chi al mar par i doeori articoeàri, chi in montagna a ciapàr le arie e a rinfrescarse 'l bòcoeo; chi che à la panza che gh'intrìga, zérca de sugarse un fià tignéndose indrìo sul magnar; chi che 'l é sut de panza, 'l se tien in bon e chi che 'l é séc come na caròba, 'l ghe dise a so compare, che da gras 'l baca: «Ciò, compare, un fià de manco a tì, e un fià de pì a mì, no se staràe mejo tuti do?».

Ma intant, co ste pachèe de caldo e co sto sòfego, no se sa andove tirarse: fermi al sol no, par no ciapàrse na soeàna; in cusina no vien gnanca él fià parché é le pignate che va torno; in sogiorno se sporca; in giardìn dàea tera vien su 'l fògo de Santa Bàrbara; sichè, par soràrse na s-cianta, bisogna spetar 'l soeamont; e intant che se spèta, se bàgoéa de quà e de là come i cavalièri che fìa. Se le tose le se mete la minigòna, i tosati se mete la minibraca, che se usa tant e no se ghe fa gnanca pì caso, parché par star pì freschi tuti scurta pì che i pòl.

Par stuarse la sé, tut quel che é fresco 'l va ben; ma mèjo de tut é le angùrie, tante angùrie; oh, la poesia dee angùrie che no la à gnente a che far co la prosa dei geàti, dee bìvite, dei stichi (che in italian se ghe chiama «ghiacciuòli»)! le angùrie bee grosse, fresche che le salta via soto i denti! e magnarle in téa meonèra, pena tajàde, e ciapàrghine dee bone sgionfe (che dopo bisogna 'ndar a bari!).

E co sto sèst, l'é passà anca agosto, senza che rinfresche 'l bosco. Ma basta! Sten col Signor, che a star co Lu, no se perìsse mai.

No se fa par dir, ma San Francesco, che qua a Zéja ghin é tanti che à nome Chechi, che 'l jèra fiòl de un signoràz, 'l é nassù in stàea come nostro Signor; co 'l é vignù grando, 'l é stat lù a far 'l primo presepio, ma un presepio co bestie e creature vive, in te na vera stàea fata co'e so man, in mezo a un bòsc, andove che 'i se véa ritirà a pregar e a far penitenza: in te un paesét pèrs in mezo ae montagne, col permesso del papa, un zèrto Onorio III (a Greccio, nel Lazio, in provincia di Rieti, nel 1223); 'l à menà drento un bò e un muss, davanti a na grìpia, 'l li à starnìdi co un poca de paja, e po' 'l ghe à dimandà al Signor la grazia che al Bambin 'l ghe pensesse Lu: nostro Signor 'l lo à incontentà sùbito de 'ongo col pì bel fantuìn de sto mondo (e anca de quealtro): Jesù Bambin in persona.
Da quea volta i à scuminzià a far 'l presepio da par tut: cèse, conventi, scuòe, ospedài, case siore, case poaréte... e po' ch'io che no sente gnente da Nadal? co ghe manca pòc, i tosatèi i va a mus-cio, i tira fòra case, casete, castèi, ponti, muìni e statuete de tute le sòrt: 'l Bambin Gesù, la Madòna, San Jusèpe, pastori, remagi, camèi, mussi e piègore in quantità; i ghe zonta la stéa cometa, la fontanèa che buta, la ròsta del muin che va torno, la musica che sona le pastorèe e po' tanti lustréti che s'impizza e se stùa, che i ciol fin i òci, e no se sa pì andove vardàr e se resta incantadi, che debòta se se desméntega del Bambin Jesù, cussìta picinin in mezo a tuta quea festa; ma no importa; se 'l Nadal 'l piase cussì, 'l presepio 'l va benon cussì, anca se tut in te na volta se trema dal fredo coi monti cuèrti de neve e se s-ciòpa dal caldo col deserto impetà!

Quel che conta 'l é sentirse na s-cianta pì boni, pì de bon cuor, pì in pase col prossimo e pronti a pareciàr a tòea na part de pì par na boca che à tanta fame parché no la ghin à mai ciapà na passùda da quande che la é a sto mondo. E noantri invenze torteìni, piton, manzo, rosto, naranze, vin, cafè, striche de mandoeàto, panetoni, no sol che par sgionfarse, ma anca par inmagonarse e deventar contròpiti!

Invenze, un fià parómo, se sta mèjo tuti; basta ciapàr i soldi che costa na part de tuta sta grazia de Dio e mandàrghei a quee pòre creature che mòre da fame; e 'l Signor tignarà conto, parché se noantri ghe dén un, Lu 'l ne dà zento; e mai desmentegarse dee so paròe: «Qualunque cosa avete fatto a uno di questi miei fratelli più piccoli, l'avete fatta a me» (Matteo 25,40).

— Comare, andove 'ndéo de quea fuga? Spetéme che vegne anca mì!
   — Sì, ma sté pòc, parché bisogna che core casa che ò da métar su fasiòi col musét.
   — Cagna da ùa! musét ancùo che é vènare e che sén anca in quarésema? Séo mata? no savé che é pecà?
   — Come, pecà! Adès 'l vènare 'é come tuti quealtri dorni che se pòl magnar de gras fin che se vòl!
   — Oh, benedeta dal Signor! Séo anca magnamemoria? No se ricordé pì quel che à dit 'l piovàn in cèsa? Che adès sì, é vero, no é pì i rigori del magro come na volta, ma che bisogna far digiuno e astinenza inmanco 'l mèrcore gròt e 'l vènare sant, e de magro anca i vènari de quarésema; invenze tuti quealtri vènari se pòl magnar carne e tut quel che se vòl; però al posto de sta slargada de mànega santa madre Chiesa la ne consilia de lèzer na pagina del Vangèlio, o de far na opera bona, o na emòsina, o na mortificazion, o dir su na preghiera tuti insieme.
   — A proposito de preghiera, comare, véo lèt su L'Azion andove che i dise che noantre sbalién a crédar che sie preghiera sol che dir su tante orazion, tante novéne, tanti rosari e pì che sbarbotén paternostri e avemarie e pì ne par de ingrumar su meriti par nantra volta?
   — Sicuro che ò lèt: i dise che é preghiera anca 'l lavoro, 'l zògo, 'l divertimento, co'l é onesto e fat co reta intenzion e in grazia de Dio; tuti quei operai, impiegati, studenti che i core dògni matina a ciapàr 'l treno, che no i à gnanca tempo, se pòl dir, de farse la crose, se i ghe of re al Signor la so dornada de lavoro, l'é instesso che i preghesse tut 'l dorno in denocion.
   — Savéo, comare, che vé rason vu? E mì ancùo, tornando àea pignata, par disnàr ghe paréce na bèa terina de bìgui in salsa e ghe fride quel pèr de bisàti che à ciapà me fiòl in tel canàl; e coi fasiòi tacarò la sitimana che vien. Ma còssa voéo, benedeta, se discore lù, ma co sti stomeghi cussì diicati che vén adès, no se sa gnanca pì cossa magnar; parché me fiòi, sibén che i é grandi e grossi, i é de quei sgnèchi che, òcio! se i trova un fià de pèl o de gras o de peegata, i'o tira via come che 'l fusse tossego; e sì che fin da pìcui ghe ò sempre insegnà che quel che no sofega ingrassa!
   — E alora mo, comare, còssa véneo da far co sto gras e co sto magro de Santa Madre Chiesa che squasi squasi no se capìsse gnanca pì se se fa pì penitenza a magnar de magro o de gras! A casa mia i magna pì vuintièra péss, bacaeà, ton, schìe, che si nò poeàstri, bisteche, sopressa. Mah, sperén che 'l Signor 'l tègne conto che sén cussì fiapi, e noantri vardarén de far mèjo che podén!

Quà dae feste de Pasqua bisogna parlar un fià pì in cìcara, parché col vestito novo indòss no se par gnanca bon a dir sù zèrte paròe rùsteghe, che 'l par fin che se parle in dèrego; e cussì, par sta volta, zercarén de vestir da feste anca sto pòro «Tornén un pas indrìo!».
Dunque, par entrar in tel merito, co se va a messa, adìo latìn! 'l caro latìn dei salmi, del prefàzio, del vangèlio, del Pater noster, dee profezìe dea sitimana santa! L'é instesso che la cèsa la se èpie cambià de vestito: la se à cavà quel vècio frugà e la se à mes quel nòvo fiamante.

Ma còssa jèreo mo sto benedeto latìn che no se capìa gnente, ma cussì bel armonioso che 'l ne piaséa instesso, siben che 'l prete sul altar 'l tontonéa tut lu sol, che dee volte paréa fin che 'l disesse: «Et vobis non capìtibus gnéntibus!» («E valtri no capì gnente!»); e invenze sì, che qualche paròea se 'a capìa, siben che no se véa studià latìn; ma adès che i dise su tut in italian, se capìsse benon anca se no s'à bù i studi; e alora al posto de sto vestito vècio, che ne toca métar da parte, ben vègna l'italian che, dopo tut, 'l é so fiòl!

Vorà dir che 'l messal in latìn 'l metarén par ricordo; e i chiericheti i se recordarà par tuta la vita de sto libro che i jèra intrigadi a portarlo parché 'l peséa pì de lori, e che 'l ghe féa far anca boni mùscoi! Anzi, a proposito del peso, qualchiduni varà vist in te'a cèsa de Cividal un libro cussì grando e cussì péndo, che ghe voéa na cariòea a menarlo avanti e indrìo, co 'e paròe che se podéa palparle, e co 'e note del prefazio che da grosse le féa fin gnòc su'a pagina!

E del canto gregoriàn còssa sarà? Un tesoro més in desméntego! na musica che movéa anca i sassi! Mozart, che 'l se n'intendéa! 'l ghe varàe dat tuta la so musica par quea del Prefazio, o del Dies irae, o de l'Exultet del sabo santo.

Ma che vénghe propio da desmentegarlo del tut sto linguajo che, insieme col greco, 'l é la base dea nostra civiltà e che 'l fornìsse i nomi de tute le robe nove che i inventa anca adès, màssima i protosincrotoni, i mesoni, i ciclotroni!

Fortuna che un fià de latìn (che 'l é squasi come 'l squòeo!) i ghe 'o insegna ancora in tee scuòe, fin che 'l dura! Cussì nantra volta, quando che i fiòi dei nostri fiòi i trovarà sti libroni par le sacrestìe, in te 'i archivi dee canoniche, in te qualche biblioteca, chissà che ghe riésse a capìrghine calcòssa! sinò ghe tocarà come al pòro Renzo dei Promessi Sposi che 'l ghe diséa a Don Abondio: «Che vuol ch'io faccia del suo latinorum?».

— Comare, diré che son na secada parché son sempre qua a refùjum pecatòrum!
   — Eh, benedeta vu, scherzéo? anzi! diséme còssa che voé, che se pòsse, son qua; véo bisogno de calcòssa?
   — Altro che de calcòssa! mì varàe bisogno de un piazzer grando come na casa, che debòta no ò gnanca coràjo...
   — Eh, monega anca vu, còssa sarà mai!
   — ...che podéssi refudàrme un pastuzzét de saeatìna bea fresca, de quea che salta via soto i denti, magari co do tre fojéte de rùcoea, parché doman ò visite.
   — Co no voé altro! Speté che finisse de resentàr sta còtoea, che dopo 'ndén in tel ort, e intant che cioén su la saeata, se'a contén; che ò anca vòja de far na ciacoeàda, che son sempre qua mì soea come un can!
   — Grazie, comare; ò sempre dita che vu vé un cuor grando come na bigna de pan; ma se savéssi parcòssa che me ocore la saeàta! Vé da savér che me vien forèsti: persone grande, zente fìna, zente in capèo! E mì, par far bèa figura, ò pensà de pareciarghe poeàstri rosti de curtìo e saeatìna fresca de ort, de quea nostrana, picinina, diicata, e no de quea co'e fòje grande come léngue de vaca, che par quant che se'a conze, la sa sempre da erba.
   — Speté, speté alora! Vigné qua, che ghin ò na culieréta de quea noèa, che ò intopà de semenarla in bon de luna, e la me é saltada fòra cussì bèa guaìva, che la é fin dolza!
   — E mì còssa òjo da darve mo in cambio de sto piazzér cussìta grando?
   — Ma gnanca grazie, benedeta! Se no se jutén in fra de noantre! contéme invenze de sti forèsti!
   — Vé da savér che me vien na so àmia de so sàntoea de so morosa de un tosàt che i dise che 'l conosse 'l sotovicecapo dei gabineti de na fabrica, andove che lavora me fiòl pì vècio, a Miàn! e quea la é na siora che la conosse mezo mondo che no faghe par dir, ma là i é fissi come le furmìghe!
   — Orpo, la é na spezie de presidente!
   — Altro! E quei dea zità, co i vien fòra in campagna, ghe piase roba casaìna, parché là i trova sol che robe faturàde, e mì ò pensà de gradirli.
   — Ma scuséme, comare, a vù còssa v'impòrteo de so àmia de so sàntoea...?
   — Savé, benedeta! Bisogna vardàr de starghe co tuti, parché no se sa mai...
   — E quande che la vien, rìvea co'e man a sgorlon, o ve pòrtea calcòssa?
   — Ah, sì, par conto de quel bisogna dir l'ànemo suo! la riva carga come na mussa: regài, pachi, pacheti, scàtoe, fagutìni, scartozzéti e de tut! E po', la é cussì afezionada a casa nostra, che ghe piase dògni ano, qua dàea sagra, fermarse do tre dorni insieme co so òn e so nézza.
   — E'a siora?
   — Ah, ben! siora? la é carga de oro come na regina, col tacuìn pien de soldi che 'l s-ciòpa, fìn. In cèsa, po' - parché la é tant de cèsa - la fa in mòsina mìe franchi al colpo. E co la va àea sagra a brazzo co me fìa, la se gòde come na toséta a védar i caretoni che va torno, e la ciol mì no so quanti bilieti dea pesca de beneficenza. Se po' l'é anca la piantaforma, no la capìsse pì gnente, e la resta là incantada parché ghe piase tant scoltar la musica.
   — E'a dovena o vècia?
   — Par vécia, la à da jèssar vècia la so part; almanco a mì la me par avanti co'a cantada, ma la se dà su tante de quee robe, che la ghin sconde un pochi; mì dighe che la ghin varà quaranta... par gamba!
   — Ah, puito! alora la é anca ingrespada! Vé rason sì de rinfrescarla na s-cianta co'a saeàta! Mì quà ghin ò na traversada piena: ve bàstea ?

  — Ciò, compare, còssa ditu de sto mondo, tì che te lède 'l jornàl ?
   — Còssa vutu che te dighe mì, che qua no se capisse pì gnente? 'L é come un calieron soto 'l bojo!
   — Come, soto 'l bojo? No te dirà minga che i vòpie far guera!
   — Fursi, par adès, propio guera no, gnanca; ma te sa, a son de dài e de dài..., e po' boca, tasi!
   — E 'l Papa a far còssa éo 'ndàt in America?
   — 'L Papa, se no te'o sa, 'l é 'ndat al Congresso Eucaristico de Bogotà che la sarìa la capitàl dea Colombia; che no te crede dee volte che 'l sìe 'ndat a far guera anca Lù, poarét! che co 'l s'à vist davanti tute quee aneme, fissi come le furmighe e poréti come scussi, ghe vignéa fin da piàndar, che 'l varàe vossù brazzarli e basarli tuti un par un, come un pare de fameja coi so fiòi, e vistirli puito e darghe da magnar e farghe coràjo; 'l ghe à ricomandà de voérse ben un co altro e de 'ndar d'acordo, màssima ai campesìnos...
   — Còssa àtu dita? Pàrlitu anca in latìn o in dèrego adès?
   — Questo no'l é nè latìn nè dérego: 'l é spagnòl; t'à da savér che i «campesìnos» i é dei pòri grami che lavora i campi, ma no come mì e tì che sén siori, se pòl dir! Lori i é na spèzie dei antichi servi dea glèba; e a véderli cussì séchi, sol che pèl e òssi che se podéa contarghe le coste, 'l Papa 'l s'à ingropà e i ghe à fat pecà come in quea volta che nostro Signor 'l à moltiplicà i pani e i péssi par darghe da magnar a quei che véa fame.
   — E 'l Papa àeo moltiplicà anca lù i pani e i péssi?
   — Te varà na testa! Secondo tì, éo sol che 'l magnar che conta a sto mondo? No che no 'l à moltiplicà i pani e i péssi (magari che 'l vésse possù!); ma 'l ghe à dita na paròea de conforto, che i se daghe coràjo, che i varde de star calmi, de no far confusion e che i staghe sicuri che é vizina «una maggior giustizia sociale».
   — O'l d'un can! Pitòst che jèssar poréti, l'é mèjo no vér gnent !
   — Atu mai vist le zuche col còl? Ben! La to testa la é compagna! Atu paura che 'l Papa no 'l ghe èpie dita la sua anca ai siori? «Fiòi, metéve na man su'a consiénza; tiré fòra i soldi, déghe da magnar, da vistir e da vivar da cristiani a tuti; vardé de sguaivàr tute ste ingiustizie, sinò vien la volta anca par valtri, che prima muriré sgionfi e po dopo 'ndaré in inferno brusadi!».
   — Compare, tì te parla come un libro stampà! 'L Papa che 'l ghe èpie dat anca soldi a quee pòre creature?
   — De preciso no se'o sa; ma 'l Papa no 'l va mai via co'e man a sgorlon; no t'à vist par teevision che 'l s'indenocéa davanti ai maeàdi, 'l li baséa e po 'l ghe déa na busta a parómo?
   — E dopo?
   — E dopo 'l ghe à ricomandà ai capi de far na guera santa àea gnorantìsia: altro che guera coi canoni!
   — Che canoni?
   — Come? no te sa che co'a scusa de jutarghe a métar chiète, quei da de 'à i é vignudi par de quà - ma co che momò! - a dirghe de no far tante àe, sinò lori i sta pòc a scurtàrghee e a farghe far pase! Mmmm! Boca, tasi, che de darò un confèt!

— Ciò, compare, còssa éi sti dodesemìe segnati che é in te'a pìstoea dea messa?
   — I é tuti quei che 'l àngeo 'l à segnà sul front parché i podesse entrar in paradiso; ma prima ghin jèra dodesemìe de na sort, e po' dodesemìe de nantra, e po' de nantra ancora, che in tut i féa 144.000, e po' dopo, torno torno, ghin jèra un furmighèr che no se podaràe contarli gnanca co tuti i «cervelli elettronici» de sto mondo.
   — E alora, éa santa anca poréta de me bisnòna che la jèra sempre co'a corona in man, e quande che la curéa i fasiòi la diséa che i jèra de dodesemìe segnati, e che prima de murìr la à bù tuti i so ordini?
   — Santa? ma anca co 'e zavàte la sarà 'ndata in paradiso, a s'oeando!
   — Siché la festa dei Santi còntea anca par tuti i nostri morti?
   — Ah, no, gnanca? grandi e pìcui, dòveni e vèci, siori e poréti; chi morti sul so lèt e chi portadi via come robadi, parché la mort no'a ghe'a sparagna a nissuni.
   — E adès còssa véneo da far par lori?
   — Pregar e farghe dir ben; rincurarghe la tomba, méterghe fiori, candée, mòcui, lumìni e de tut e po' dirghe i deprafondi e tante rèchie.
   — E co se passa da vizin de na busa rebandonada?
   — Se se ferma a cavarghe un fristùc de erba, a indrezzarghe la crose, a impiantarghe un fior, a impizzarghe un mocoét e a dirghe na rèchia, parché de quel poro gramo nissuni no se ricorda; vorà dir che nantra volta qualchidùni se recordarà anca de noantri..., parché qua, o tardi o bonora, se ghe riva tuti; e ancora, questo 'l é 'l manco! 'l bèl 'l vien dopo!
   — Co se riva davanti al Paron de casa!
   — Jesumaria! mì ò na paura che no so!
   — Sfido mì, co quei strissi che te tira dogni tant!
   — Eh, ma adès me tègne!
   — Oh, bravo! parché 'l Signor sì che 'l é bon, ma 'l à un tamìso cussì fin, e na baeànza cussì justa che, a dìrsea qua, chi pì chi manco, ghin vén tuti pì del bisogno par andar a cusinarse le cusidùre! Fortuna che in parte de nostro Signor é la Madòna, benedeta! che la ghe dà qualche tironét de tònega a so Fiòl, parché 'l se recorde quel fià de ben che vén fat in vita; alora ghe fén pecà, 'l ne ciama indrìo e 'l ne dise: «Coràjo, fiòl caro! so che te à fat le tue ma quea volta dea montana te ghe à dat da magnar e da durmìr a to compare, che ghe jèra 'ndat tut soto aqua, e no t'à vossù gnanca grazie: sta carità l'é instesso che te me'a èpie fata a mì! curi drento qua in te un cantonét anca tì!».
   — E 'l diàvoeo? -Atu pensieri par lu, tì? 'l resta co tant de naso e intossegà daea rabia, e rudando co tuti i so tirapìe 'l torna a missiar la pégoea, a instizzar su 'l fògo, a impirar e a fracar soto quei che tira fora la testa!
   — E par andar in paradiso ghe vòeo boni sàntui?
   — Orpo, compare! ò sempre dita che ti no te sì contento fin che no te me tira a zimenti!

  — Mare, còssa ghe crompéo a vostro nevodo par sto Nadàl?
   — Còssa vutu che ghe crompe, fia cara, che no ò gnanca un bagatìn!
   — Gnanca un bagatìn, vu, che ghin varé na calza piena sconti in tel pajon?
   — In tel pajon, mì? pì de quel fià de pension che te sa anca tì... e po', scondar còssa, che i va via come la neve al sol?
   — Ma un segno qua dae feste 'l ghe vòl...
   — Te descore, tì! no te sa che ò na s-ciapada de nevodeti che no so gnanca come che farò a incontentarli tuti?
   — Tiré fòra la calza, mo!
   — Tì te me dise sempre cussì! na volta bastéa un buzzoeà o na stricheta de mandoeato, un pugnét de bagigi, do tre caròbe, na naranza; altro che adès, che par ste ròbe qua i putéi no i se volta gnanca indrìo, parché i é sempre sgionfi de tut; e ghe vòl machinete, camiéti, trenini, reoplani, s-ciòpi e s-ciopéti: tuta ròba che ghe vol de questi!
   — Mì no so gnente; mì so sol che na volta jeréssi tuti pì baùchi, pì crudi... e ai tosatèi ghe bastéa menarli in piazza a védar i siori che magnéa 'l geato...
   — Ghe cromparò na machineta, va ben?
   — De quàe machinete, de quee de lata, co'a susta, che se tira su come na svélia?
   — Sicuro! voràitu che ghe cioésse de quee a létrico che basta fracar 'l boton?
   — Vìssere mìe! ghe toca incontentarse de una co'a susta, che la va avanti a son de sprentoni, e po' la fa créc e adìo, che no la se mòve altro!
   — Satu che ai putéi basta spiegarghe, e i é pì de bon cuor de mì e anca de tì, che no te ghe daràe mai gnente a nissuni, gnanca 'l cortèl da scanar 'l diàvoeo?
   — Oh, pian co'e paròe! còssa voréssi dir co questo?
   — Vòi dir che se tì te ghe spiega a to fiòl che fòra par 'l mondo l'é tante creature che ghe manca tut e che mòre da fame, lu 'l te lassa i do tre mìe franchi dea machineta a létrico, parché te ghe i mande a lori.
   — No véo rason vu! me fiòl 'l a pì sentimento de noàntre; ste ròbe qua 'l le capisse subito; sul Albero basta picarghe do tre lustreti da zento franchi, e 'l é contento instesso, pur de farghe piazzer a Gesù Bambin!
   — Oh, brava, cussì me piase! parché, a dìrsea qua, mì ò fin rimorso de butar via soldi in te tràpoe che le va a finit par i cantoni; e invenze, se noàntri se ghe désse a chi che à bisogno quel che se strazza, tuta la zent de sto mondo la podaràe vìvar da cristiani.
   — Mare, vu parlé come un libro stampà!
   — Fia cara, mì parle come che insegna 'l timor de Dio; e po', se no fén un fià de ben a sto mondo, còssa trovéneo in te quealtro?
   — Va ben, crompéghe pur la machineta co'a susta, che la é massa anca quea; e che 'l Signor ve benedisse.

— Compare, sta volta l'é 'a volta che i va su'a luna!
   — Sol che su'a luna? co quei ordegni che i cata fòra adès i 'ndarà anca pinà!
   — E se quando che i é là, no i é pì boni de tornar indrìo, cossa fai dopo?
   — Te vedarà che quande che i parte, i é sicuri del fato suo; e po', su'a luna co un sfòrz de gnente se se alza, parché le robe che qua le pesa tant, là le pesa de sìe part una. Tì metén che te pese un quintal: là no te riva gnanca a disisète chìi.
   — Atu bù i studi tì che te sa tute ste bèe robe? o me contitu bombe a mì parché son un poro gnorante? Magari che fusse vero, che 'ndaràe sùbito de longo, co tut sto gras e co sta panza che son intrigà a mòverme! e invenze là coraràe come un tròtoeo!
   — Ah, benon! e quande che te sì su'a luna, co cossa impinìssitu la to panza che la é cofà na bot?
   — Orpo, compare, adès te me mete in pensieri: ditu che no se trove pròpio gnente da magnar?
   — Mah, ugàneghe picàde, no de sicuro! a proposito: atu copà porzèl?
   — Altro! e me son anca ont e me'a son cavada: ò ciapà de quee spanzade de poénta e tocio, che me parea fin de s-ciopàr!
   — Atu fat anca fìgadèi?
   — Ò fat de tut: figadèi e baldoni co'a ùa, ugàneghe, saeàmi e muséti, ossacòi, panzéte, soprèsse, bondoe e màneghe de lardo grande cofà tosatèi!
   — Ol d'un can, che grando jèreo sto porzèl?
   — 'L jèra grando che no'l stéa gnanca pì in tel stàvoeo! Co nìse i saeàmi, tin daghe da zérca anca a tì.
   — Oh, bravo! te sa tì che a mì me piase le robe casaìne! pecà che me toca tignerme! parché mì magne come un oseét, satu, compare! Na terinéa de pastasuta o de fasiòi, mèzo poeàstro rost, un tòc de formajo, quatro zìnque bigne de pan e un litro de vin...
   — Caro 'l me oseét! come un bò te magna! Passienza mì che ò la panza, ma ti che te sì sut cofà na sardèa, andove la métitu tuta quea grazia de Dio?
   — Satu, compare, che co quel che t'ò dit, mi reste sempre a mèzo buso; sinò, par dir propio che sie passù, min vòl inmanco al dopio!
   — Alora tì no te pòl vignér su'a luna, sinò te more da fame! Mi invenze col me gras posse tirar de longo pì de tì.
   — No stén vér sti pensieri, nè mì nè tì, compare; anca se i ghe riesse, su'a luna no fén ora de 'ndar, prima parché ghe vol un frajèl de schèi, che un viàjo 'l costarà come tuta Zéja e anca e anca! e po' tì co quea panza là no te passa gnanca pal portèl!
   — Vutu dir che la sie cussìta?
   — Eh, caro mio! là no i te fa riduzion; no é bilieti da pì e da manco! par mandar su un de quei afari là, ghe vol tanti de quei pareci e tante de quee strùssie, che bastaràe 'l vaeor de un sol par darghe da magnar a un stato un ano intiéro.
   — E alora meténse 'l cuor in pase e incontenténse de vardar la luna col canociàl!

  — Véo calcòssa, sàntoea, che 'ndé via de zotegon?
   — Altro che calcòssa! Debòta me cope dho par le scàe del Dunizìpio, che jère 'ndata a védar se jèra casa 'l comun.
   — Jesumaria! Cossa éo stat? Se véo fat tant mal?
   — Cara dal Signor! Son sbrissada de un scaìn e me son incontòrta un pìe, che a son de tironi, de impachi, ciare de vòvo, papèe de lìn e òjo comun e de tut, son ancora drìo!
   — Me despiase propio! Ma parcòssa séo 'ndata in bunizìpio? Tachéo anca vu a frugàr le scàe, cofà quei che i cata da dir su tut, che no ghe va mai ben gnanca le robe fate puìto?
   — Tasi, tasi, fiòzza, par carità, che stavolta la me é tocada granda come na casa! Spèta che te'a conte; ma prima tirénse in parte, che qua in mezo parén do cucài e 'ndén a ris-cio anca che i ne ciape soto!
   — El dun can, quanti pracanti! Còssa varéo mai da contarme?
   — T'à da savér che un zorno me càpita casa la putèa da scuoea a piandendo che la me féa fin gavar 'l cuor; par pasentarla na s-cianta me'a ciape sui zenòci, la cocoée, ghe sughe i océti che, no faghe par dir, ma i é come do stée; e la me dise che la maestra la ghe véa dat sol che un uno e un s'èro! Varde sul quaderno e no vede gnanca un striss parché no jèra gnanca un sbàlio! Speta, speta che ghe farò védar mì! La matina drìo me cioghe su e vaghe in bunizìpio, e là me son desbrocada; ghin ò dita quatro che i ò fati restar tuti inmarsadi; alora salta fora un sior de bon sèst e 'l me dise che par ste ròbe qua bisogna 'ndar dai maestri o dal diretor, che 'l sarìa come 'l davanti dee scuoe. Mì, fia cara, son deventada tuta rossa che me paréa fin de vér le còtoe su'a testa; e cussì son tornada via col me cul sbatù, e zo par le scàe ò fat un trabùc, che debòta me copée!
   — Orpo, la ve é tocada propio che la sa da brustuìn! Ma vu, sàntoea, séo deventada vècia senza savér che un uno e un s'èro fa dièse? Andove véssi la testa?
   — No te sa che mì no son mai 'ndata a scuoea, e che no so gnanca far un «O» col cul del gòt?
   — Benedeta dal Signor, véssi da magnarla a son de basi, vostra nevodéta, che la véa ciapà dièse, e po' ringraziar la maestra che la ghe insegna cussì puito! Vu, invenze, vé capì na roba par nantra, e sé 'ndata a farve rìdar sul muso da quei dea comun! Prima de far de ste figure, dimandéme a mì, nantra volta. E sichè dopo come éa 'ndata a finir?
   — La é 'ndata a finir che son stata in lèt na sitimana col pìe sgionf, e a me niòra m'à tocà contarghe na busìa: che me vée instrambà in te un bachét, e che vée fat un tomboeon drio 'l rivàl a cioendo su legne.
   — Eh, ben, par ste busìe qua no ocore gnanca che se confességhe, co tute quee che vanzé da vostra niòra! E po' la vé zà pagada cara instesso! E a vostra nevodéta còssa ghe véo dat?
   — Ghe ò crompà na piavoéta tuta rizza, che vèrze e che sèra i òci e che chiama mama! E ghe ò insegnà che un uno e un s'èro da vizìn vòl dir dieci.

 — Coss'àtu, compare, che te me varda cussì fiss?
   — Tasi tasi, compare, che son qua che ò un pensier che no so!
   — Atu maeore? statu mal? àtu caro che te paghe un'ombra? parla satu, che se posse, son qua!
   — Pian pian co'e ombre, parché ancùo son squasi a posto!
   — A posto, come, mo? pàrlitu anca in dèrego, adès?
   — Fa conto! quande che son alt de comio, parle mezo inzabotà, e co vaghe casa, la fémena la crede che parle in dèrego; e alora la deventa come na bissa e la min dise su de tute le sòrt.
   — El dun can, che cativa no éa!
   — Cativa? un baston la varàe da ciapar, parché co ghin ò in tel stomego un litro de pì, me salta fòra de quei strambòti che no so gnanca quel che dighe.
   — Par forza! l'é 'l vin che rajona, no tì! Ma adès, curi che 'nden a smojarse 'l bèc, che ò la boca arsa cofà i pitussi co i à la pivìda.
   — E mì! ò na sedìna intorno che saltaràe co'a testa in tel caretèl! Ma no stame parlar indifìzie, sinò...
   — Sinò sinò, còssa? Satu che t'à 'ncora da dirme che pensier che te véa!
   — Te parla sempre tì, che no te te'assa gnanca vigner 'l fià! Curi che qua i à de quel bon, che prima in te nantra parte 'l me paréa santònico!
   — No sta menar torno la cagneta! conteme, che son su i spini.
   — Bevén mo, che dopo 'nden a pescar!
   — A pescar adès, cussì, vistidi da feste? àtu voltà él zuchét o situ drio fiàr caìvo?
   — Làsseme finir, mo! No te sa che i é drio far la pesca de beneficenza? sinti la tromba che ciama!
   — Òstrega, che me vée desmentegà! se ciapa, se ciapa?
   — Altrochè! Intanto i à bòzze piene de vin! e po cusìne, fornéi, frighi, impreste de tute le sort; pensa che i à fin un còsso... jùteme a dir! te sa un de quei afari che se sta sentàdi a vardar e se vede tut...
   — Na teevision, te vol dir!
   — Bravo! e po trombéte, subiòi, cartuìne, pene de quee che scrive ée soe, piavoéti, anèi, coeàne...
   — Ei de oro?
   — Sì, de quel che c... le zuìte! te varà na testa! se i fusse de oro bon, alora sì che i ghin faràe su quatro par le «opere parrocchiali»!
   — Ma cossa ée ste opere parochiali che i ghin parla tant?
   — Vientu dal mondo dea luna? le sarìa tute robe par far del ben come la Casa dea Dotrina, la Scuoea professionàe, che i fiòi impara un mistier, 'l cine, i campi de zògo...
   — E noantri véneo da ciorse sti pensieri qua? no pòl rangiarse i preti!
   — Che material no situ! fài par lori? no i fa tut par noantri! se no se meten in tuti a far calcòssa par i nostri fiòi, par i nevodeti, par tut 'l paese...
   — T'à rason sì! Guàja se no furésse la jozza continua dei poreti che tien su la moràe! L'é instesso del mar che 'l se impinisse a son de jozze...
   — Sicuro! e po créditu che la cèsa e 'l campanìl 'l li èpie fati far sua maestà? É stat i nostri vèci da na volta, a son de strùssie, un fià adès un fià debòt, tuti d'acordo; cussì ven da far anca noantri, e jutar sti pòri preti che ghe toca far dei strabalzi co tuti quei milioni che é là da pagar e condipiù i pròdi che casca dogni sìe mesi...
   — Satu che a rajonando se se capisse, e ò propio caro che te me èpie despiegà come che sta le robe! Però, arecòrdete che t'à ancora da dirme che pensier che te vea par la testa...
   — Come! no t'à gnancora capì? e sì che é un'ora che te prediche! Oh poreti i me schèi!

— Cossa véo là, sàntoea, che sé carga come na mussa?
   — Tasi tasi, fiòzza, che debòta i me fa dir calcòssa! anca col sal i se'a ciapa adès! no te sa che m'à tocà anca mì a raspàrghine su un pòc, parché tuti core; co sti rebaltoni, no se sa mai! e cussì, un chìo qua, un chìo là, ghin ò fat su na sporta piena che son intrigada a portarla.
   — Vé fat ben parché se no i se mete la testa a posto, sen propio ciapadi mal.
   — Ciapadi mal? na reboeazion podaràe vigner! qua tuti vòl quel che i vòl e no i é mai contenti; e chio che ciol de mezo? sempre 'l porét! Pensarse na volta: chio che magnea pan? qualche panét guàia un mal, e sinò poénta tut 'l tempo del ano, co na frégoea de companàsego stentà, che i veri poréti adès i é ciari cofà i siori na volta!
   — Par carità, sàntoea, parlé pin piàn, che se i ve sinte, i ve liga !
   — El dun can, cossa òjo dita de mal? no é mio pecà a dir la verità!
   — No che no é pecà, ma savé: mezo litro de pì in tel stomego, se i ve sinte a taboscar, i stracapìsse, parché col vin no se rajona, che na mosca la ghe sa un caval, e cussì no i fa né zinque né quatro e i ve mete drento!
   — Chi drento, mì? che i se prèghe de tocarme co un déo, che i me sintirà mì a cantar. Preghen 'l Signor invenze che 'l ghe tègne na man su'a testa a tuti, sinò qua la se impianta pòc puìto!
   — Séo mata, sàntoea? so che vé rason, ma ocore che se metéghe a predicar che me paré la zuita che ciama desgrazie?
   — Te descore tì, ma se vien vanti quei del Mao, sen friti!
   — Voéo desmissiar i morti che dorme, adès? cossa 'ndéo a bazziar co quei del Mao? no i sta ben a casa sua?
   — Lo so che i sta benon, ma i é cussì fissi che se i se mòve, i ne schinza come tante furmighe e dopo, co i é qua, no i va pì via gnanca se se brusa curàn!
   — Ò dit che sé cofà la zuìta che quande che la crida de not la ciama desgrazie! andove 'ndéneo a salvarse, soto tera cofà le rùmoe?
   — Gnente, cara: no se salva gnanca i oseéti!
   — E alora mo, sàntoea, cossa diréssi de far, vu?
   — Mì, fia cara, son na pòra insemenìda che no posse capir zèrte robe e gnanca no so spiegarte a tì come che s'à da far par méterghe fermo a sto buridon che vien avanti; ma me par mì che saràe mèjo star chieti e incontentarse come che sen adès, parché sinò, cressi cressi e cressi, l'é instess de quande che se va ai salti, che par védar pì mèjo, tuti lèva in pìe, e invenze i vede compagno de prima. E tut parché? Parchè sén stufi del brodo gras.

Fiòi, véo sintì che tantìn de influenza che é fòra pal mondo, che i spizièri i à pì da far che si no i fornèri? Ah no? mièri e mièri de zente se strassìna avanti a son de pinzéte, e che tut vaghe ben, sinò in let!
Fin la Ida, poareta, la nostra cara Ida, 'l àngeo custode dee scuòe, la ghe é vignùda: frève o no frève, co vòja o senza vòja, sempre de corsa, magari sbolsegando, ma sempre presente! ma càspita, tira vanti e tira vanti, adès che no la ghin podéa propio pì, gh'à tocà 'ndar in te ospedal; e speren che la se ripiìsse ae sguèlte, sinò come pòssea la siora Gina ea soea starghe drio a tut: scoar, furbir, portar carte, rincurar tosatèi, menar casa quei che ghe diòl la panza, o che va in fastìdio, o che i buta fòra, o che ghe vien i puntini rossi su'a pèl...

Fortuna che pararìa che 'l Comun 'l s'èpie mes d'acordo col munizipio par mandarghe un fià de ajuto a quea pora cristiana par far inmanco 'l pì gròss.

E valtri, putèi, massima adès, vardé de star boni, de ubidirghe ae maestre, de no butar in giro carte e altre mondìzie, sinò se fa tuta na cort; no sté far strissi, indrezzé quel che é stòrt, e che 'l vostro posto 'l sìe sempre lustro come un specio: cussì 'l presepio 'l sarà pì bèl e 'l vostro curisìn pì contento.

E anzi, intant che spetén che vègne Gesù Bambin a métar un fià de chiète in te sto mondo desconzà, che 'l é propio come un mastèl in fassi, vardén in tuti de jèsser un fià pì boni, de desmentegar qualche torto, de voérse ben un co altro, che 'l ben no costa soldi - e chissà che 'l Signor 'l faghe 'l resto.

É vero che in te sto mondo l'é tut un torbio, co tante ingiustizie che, par conto de quel, ghe voràe zèrte sguaivàde...! ma càspita, còssa se guadagna portando via e copando cristiani, butando a remengo capitài, dàndoghe fògo ae fabriche...? gnente! anzi, dopo bisogna pagar in tuti e anca se va pezo de prima; insoma, l'é come darse la sapa sul pìe; e po', ste robe disonora la condizion de òmini, parché 'l zarvèl e no l'istinto à da mandar avanti 'l mondo; basta stòrderse un fià parómo, e la baeànza se metarà subito in caìbrio.

Alora sì che sarà 'l justo par tuti!

— Comare, séo vignuda anca vu quea volta a scoltar 'l organo in cèsa?
   — Altro! Mì, cara, me son pareciada bonora, me son possessada s'un banco fà na pretora e là ò scoltà fin che i à finì e me son godesta tuta che tirée fin sù.
   — E mì? che me paréa un insònio de sentir tute quee trombe e quei subiòi cussì diicati che paréa fin che i àndui del paradiso ghe sufiésse drento!
   — Tasé tasé, par carità, comare, che no so gnanca come che i faghe a manejàr na impresta cussì bèa e cussì granda, che mì, a dìrsea quà, co i sonéa forte vée anca un fià de paura che saltesse via qualche cana e che la me vignesse su'a testa!
   — Eh, benedeta dal Signor, còssa 'ndéo a pensar? no savé che quel che sonéa 'l é na persona studiata, che i dise che 'l èpie bù de quei studi ma de quei studi che i 'o à fin sièlt par farghe scuòea a quei che impara propio la musica, a Venezia, che i é persone fine!
   — Orpo! che bravo no éo! E chio che gh'à saltà in ment de far far sta béa sonada?
   — Come, no savé? i nostri studenti, po'! 'l é tut merito suo, parché se capisse che i é stufi de scoltar sempre sti complessi che fa sol che repeton!
   — Cagna da ùa! parlé pinpiàn che no ve sinte gnanca l'aria! Séo mata a dir che i complessi i fa sol che repeton? No savé che ghin é de quei che canta e che sona puìto che mai pi?
   — Si, ma quel de quea sera 'l jèra mèjo, parché vizin de mì jèra un sior forèsto, coi mostàci, tirà che 'l paréa péna vignù fòra de na scatoea, ma propio un de quei che se n'intende; e lu 'l scoltéa che no 'l batéa gnanca zéja, e quande che jèra ora, 'l batéa le man che ghe sarà vignù fin le bissighe!
   — Par forza! quel che sonéa 'l ghin déa de ànema co pìe e co man!
   — Còssa vol dir co pìe e co man?
   — Vòl dir che 'l organo 'l é un afàr che se sona no sol che co'e man, ma anca co i pìe.
   — Me par fin d'impossibie! come fài a tignerghe drio anca co i pìe?
   — Eh, cara, studio e pratica ghe vòl! No savé che quel sior che sonéa 'l é na persona fina, che vien da Vitorio, bravo come 'l sol, che i 'o ciàma da partut, fin in Sguizzera!
   — Bèmpo, sinti che afari! quel si che 'l gh'à sufià fora le sgarpìe che 'l féa fin tremar la cèsa!
   — Ah, no? ma adès me toca cor casa a impiantar sti do tre pansè, sinò i se me fiapisse tuti.
   — Vù i pansè! mi, eh, che co vien casa me òn, se no 'l cata pronto in tòea, 'l me magna mi!
   — Par carità, che tardi che é, comare! ve saeùde, stéme ben! Revéderse e chissà che i ghin faghe ancora e presto de sti «concerti» .

— Atu pensieri, compare, che te me par negro fà la borsa dee àneme?
   — Tasi tasi, compare, làsseme star che son fòra de mì!
   — Orpo, còssa éo sucèss? àtu desgrazie?
   — Pèdho, pèdho! no t'à sintì cossa che é fòra pal mondo?
   — Sicuro che ò sintì: peste, fame, guere, scontri, magnarìe...
   — ...e basta? e la droga andove la métitu? no te sa che quea la é pèdho de tut?
   — Òstrega, l'é vero sì! de quea me vée desmentegà; ma tì còssa ghe éntritu co'a droga, che te te'a ciapa tant?
   — Caro dal Signor, che material no situ! scusa, se é drìo vigner su un tempeston, spètitu de vérlo sora la testa par paràr su la còca coi pitùssi e 'ndar a cuèrt?
   — Eh, no, parché quel andove che 'l péta drento, in te un Jesumaria 'l nèta su tut: biava, panòce, formento, ùa, fasiòi e 'l te 'àssa sol che le zuche smazucàde e i cavi a picoeón.
   — Oh, bravo, adès te vien in qua! te par anca tì che quea porcarìa la é na desgrazia par tuti, màssima par i pì zoveni, che la ghe beve su 'l sangue come la dònoea co la sbrissa drento in tel punèr...
   — Eh, caro! sangue e sentimento, instesso de quande che taca 'l bis in tei recolti; ma speren che qua no rive ste brute robe, sinò sén a remengo.
   — Guàja mondo! i dise che quei che ciol quei strighezzi, i se insemenisse, no i capìsse pì gnente, i s'indormenza, come; no i à pì fame da magnar, i deventa tristi, i se descunisse e no i é pì boni né de studiar né de lavorar...
   — Jesumaria! còssa fài un domàn se i à da impiantar faméja?
   — Impiantar faméja? ma se no i é gnanca boni de star in pìe! e po, quei che s'inveenéa 'l sangue co quei potàci, no i à pì vòja de gnente.
   — E chi che sìe che gh'insegna a cior quee porcarìe?
   — Còssa vutu savér che no se capìsse pì gnente in te sto mondo rebaltà col cul in su?!
   — Inmanco che i ciapesse e po' che i metesse tuti in preson!
   — In preson? ma serarli drento e po' butar via la ciave, altro che storie!
   — E pregar 'l Signor, anzi catar òpere a pregar, senza stufarse, e insegnarghe a ste creature a caminar sempre par la strada bona, e voérse ben, che 'l ben no costa soldi!
   — Propio, fiòl caro, e che Quel de sora 'l ne tègne na man su'a testa a tuti.

— Scolta, Tita, te te n'inténditu tì?
   — De còssa, Tòni?
   — Come de còssa? no te vede che son drìo vardàr la cèsa?
   — Ah, sì po'! Te piàsea adès cussì bèa, nèta e lustra?
   — Orpo! la é propio bèa che no so se mèjo! mì dighe che qua drìo no ghin é nantra de compagna! Ma 'l à da vér costà caro tut sto lavoro!
   — Mì no me par gnanca tanton; 'l costa òto milioni.
   — Còssa? òto milioni? no te scherzarà minga! par un fià de lustradìna parsoravìa? éi mati?
   — Come fatu a parlar cussìta, Toni? na lustradìna te ghe ciama? no te sa còssa che i à trovà co i é 'ndati su?
   — Còssa varài trovà po'?
   — Tut marz, èco còssa che i à trovà! che anzi un de quei mistri, che 'l sarìa come un davanti, co 'l é stat in zima àea pupoea, 'l gh'à dat na sberegada al piovàn che 'l jèra da bas e 'l ghe à dita: «Sior, 'l ringrazie Quel che é qua soto se la à tirà de longo fin adès senza che se faghe tuta na pinza! ».
   — Jesumaria! còssa voéeo dir?
   — Che ringrazienghe 'l Signor che la cèsa no la ne jèra ancora cascada su'a testa, parché la jèra propio in crèpiti.
   — El dun can, còssa véea sta cèsa benedeta?
   — La véa le teste dee travadure tute masenàde dai cariòi, che anzi 'l cuèrt 'l véa scuminzià a cuciàrse dho e a dir mèa culpa mèa culpa!
   — Manco mal che 'l Signor 'l à pensà lù a tigner duro!
   — Ah no? e le gorne, i tadeoni e i copi, che la spandéa da par tut cofà un zést?
   — Eh, anca i copi?
   — Altro! pénsete che gh'à tocà ciaparli par man un par un e gambiarli squasi tuti, che màssima dàea banda de qua jèra pì frégoe che copi intieri; e drìo i grondài i à catà nidi, gréme, terùz, fin urtìghe col but! e no ghin parlén de osèi, zuìte, barbajàni, ziìghe, schiti, chègoe, sordi, pantegàne e de tut. E po' basta che te varde i grumi de porcarìe che é ancora là par tera, senza contàr quei che i à menà via.
   — Orpo, bravi i é stati; e adès ài finì?
   — No, gnancora: i é drìo rincuràr su un fià le sacrestìe che le jèra ridote come do soeràti vèci, gnanca da fidarse de 'ndar su, parché dògni pas se ris-céa de sbrissar zo co na gamba!
   — Ostreghéta, le véa bisogno sì! e adès chio che paga sto sorbéto?
   — Noàntri, po' un fià parómo tuti, parché la cèsa la é de tuti, arecòrdete! Màssima se 'l Signor 'l manda le bone jozze, in te un ano netén fòra tut; còssa vutu che sìe par un paese far su òto milioni! qualche pipa de tabaco e qualche ombra de manco, no se voltén gnanca indrìo!
   — Satu, Tita, che t'à rason?
   — Sicuro che ò rason e ò anca pì coràjo de 'ndar in cèsa e son pì contento; e anzi, quande che i vien par le case a cior su le of èrte, se posse, ghe slonghe qualche zénto franchi de pì.
   — E mì instesso, parché son sicuro che i va in te na musìgna che 'l Signor tien conto.
   — Vaghe, Tòni, te saeùde, stame ben, a revéderse!
   — Sani, sani, Tita, e grazie che te me à spiegà cussì puìto!
   — Gnanca che te parle! sta volta t'ò spiegà par fòra e nantra volta te spiegarò par drento; e recòrdete che 'l mar 'l é pien de jozze!

— Oh, bundì, Tita, statu ben?
   — Benon mì e gnanca no ò idea de maeàrme! E tì, Tòni, com ea co a to panza?
   — Ben, ben! altro che me toca portàrmea drio da par tut andove che vaghe. Mo altro dhorno un, co 'l m'à vist in fondo àea piazza, no 'l credéa che furésse na bot che caminéa éa soea, che me son anca inzendù, in quanto!
   — No importa no, Toni! Panza o no panza, basta saeùte!
   — Justo! ma tì, Tita, che te te n'intende, te arecòrdetu che te me véa impromés de spiegarme la cèsa anca par drento?
   — Come no! créditu che sìe magnamemoria? spèta che m'impizze la fuma che no so còssa che la èpie ancùo che no'a tira, sta òstrega!
   — La sarà piena de bago, no te sinte come che'a sgargatéa?
   — Ò paura de sì, ma co vaghe casa la sfurighée co un féro. Donca t'à da savèr che in te'a nostra cèsa vén quatro bèe coeòne co'a panza, che in italian se ghe dise «coeòne rastremate».
   — Sinti che afari! esisteo anca coeòne co'a panza? e alora soneo rastremato anca mi co sto buràt qua che son intrigà a mòverme?
   — Che paragoni me tiritu fòra adès, Tòni! no te si minga na coeòna tì! Atu osservà che da bas le scuminzia pi fine, po' le crésse a inta a inta fin a mezavia e po' le torna a descunirse fin in zima che l'é tuti quei rizzi, quei voltesini che i me par un ricamo: quel 'l saria 'l capitèl.
   — Orpo! le é na marevéja che nissùni no ghin à de compagne! e quei do ànzui che é su 'l altàr pòssii jèssar mèjo?
   — Sssst! Parla pinpiàn, che no ne sinte gnanca l'aria! i é de legno piturà coeor marmo! guàja se i ladri i se mete in testa che i pòsse jèssar del Brustoeon! i ne i ròba! che i é una dée beézze dea nostra cèsa!
   — E i santi che é pituràdi soto 'l sufito, andove i métitu?
   — Eh ben! màssima adès, co tuti quei ciàri impizzàdi, che 'l par 'l sufìto del paradiso! Quei i dise che 'l li èpie fati un zèrto Canaéto, un de quei mistri veneziani, na testa fina, ma de quee, che la mia e la tua, in confronto, le é do zuche porzeère! E anzi tiente in bon che 'l véa nome Tòni cofà tì! pensa che da putèl 'l véa imparà a far le figure da so pòro pare, e po' dopo 'l é deventà cussita bravo ma cussita bravo, che i 'o ciaméa da par tut, fin in tel forèsto; e ste piture qua, che le par fate jèri, le à debòta dusento ani, che no te crede dee volte! e se i nostri vèci i à ciamà sto sior, vòl dir che i ghe tignéa tant a vér la cèsa pi mèjo dei paesi qua drio.
   — Propio! mì dighe che la pararàe bon anca in zità.
   — In zità? No te sa che 'l vescovo Branduin na volta 'l ghe à dita al pòro don Buseti, te sa 'l piovàn che noantri se jèra ancora scavézzi: «Vutu che fén cambio? mì te daghe la catedràl de Zéneda e tì te me dà la cèsa de Zégia! » e lu co tuta creanza e rispeto li à dito: «Eh, no, sua eceenza, me despiase tanto, ma no ghe la darìa nianche se si metesse le ròde par soto!».
   — Orpo, un bon coràjo 'l à bù a risponderghe cussìta al so paron!
   — Ah, no? però un fià paron 'l jèra anca lù, parché se no basta nostro piovan, 'l jèra anca retor del semenario e canonico del dòmo e fin bonsignor!
   — Basta, basta, Tita, sinò me desménteghe tut quel che te me à dita prima. Adès te lasse parché l'é debòta soeamont e bisogna che me porte contro casa.
   — Note, note, Toni, che 'l Signor te compagne!
   — Grazie, Tita, cussì 'ncora tì. Note, note!

— Oh, comare, benedeta dal Signor, vardé chi che se vede! come stéo, stéo ben?
   — Oh, cara daea Madòna, quant'éo che no se vedén! Speté inmanco che ve daghe do basi che i vanzé ancora da quea volta!
   — Quàea volta? Quea che jère in te ospedal co'e brochete sul stomego?
   — No, no quea, chealtra, che i v'à menà drento de tuta nòt pì morta che viva!
   — Ah, benedeta vu! quea la é stata granda come na casa! Penséve che 'l professor co 'l m'à vist, 'l ghe à dit a quei che me portéa: «Che cosa mi gavete menato qua, una pòvara defunta?» e dopo no 'l véa squasi gnanca coràjo de tocarme e 'l ghe diséa: «Filuòli, fate pinpiano, sinò qua schiòpa su tuto!».
   — Eh, par carità! e cossa jèra?
   — Jèra che mì vèe na panza cussì, che me vée sgionfà su tuta e fumée cofà un calieron co 'l é soto 'l bojo, e tremée tuta come na saca, che jère pì de'à che de quà!
   — Sì, ma cossa véssi, mo?
   — Speté che ve conte: no savé quande che na gaìna la à la figadèra, che co se ghe tira 'l còl 'l par che in te'a panza la èpie tut figà? Instess jèra de mì.
   — Ah, sì, adès me recorde, che quande che son vignuda a catarve, véssi su un soradòmine ceestìn a océti che me paréssi na matrona!
   — Brava, se recordéo? ghin vée tre in tut: quel a océti, quel coeor spàsemo e quel coeor mudanda!
   — E siché com'éa 'ndata a finir, che adès sé cussì bèa, suta, sana che me paré un gardiìn?
   — La é 'ndata finir che intanto son ancora qua, e che à da éssar stat Quel de sora che gh'à menà le man al professor parché 'l me guarisse in te quel stato che jère!
   — Còssa? jeréssi in stato?
   — Parlé pinpiàn, séo mata? còssa véo capì? come fàgheo a éssar in stato che ò debòta nonanta ani!
   — Ah, voée ben dir! e alora còssa véssi po'?
   — I sassi in tel figà, in te'a zièl, da par tut, vée! che ò sintì mì co'e me réce un sior coi mostàci che 'l ghe diséa a nantro sior: «Questa vèchia gàno i càlcoli in tel ficàto!».
   — E come ài fat a saver che vessi sta porcarìa «in tel ficàto»?
   — Benedeta, no savé che lori i à tute le so impréste da védar par drento e par fòra? I m'à vardà col còsso..., speté mo ... co quel monega là, el dun can, che no'l me vien! cossa ghe ciàmei a quel afàr là che 'l é instess che i ve faghe la fatografia?
   — Ah, sì, ò capìo! 'l còsso, voéssi dir, 'l... «cossoscòpio»!
   — Brava! 'l cossoscòpio! e dopo, no ò gnanca coràjo de dìrveo che me vien i grìsui sol che a pensarme: co 'l m'à tajà - che vedessi che sbrègo! - 'l professor 'l à tacà drento le man e 'l m'à tirà fora tante de quee brancade de sassi che no'l ghin podéa pì e gh'à tocà farse dar 'l cambio!
   — Eh, monega anca vu, quanti ghin véssi quanti, na carioea?
   — Fé conto che ghin varò bu propio na cariòea, par dir poc! e dopo i m'à cusì cussì puìto, che adès me par de èssar na siora parché posse magnar de tut, fin poenta e tocio, musét, radici e fasiòi, bacaeà, vòvi co'i zòzzoi, risi e bisi, e ò sempre fame che magnaràe anca ciòdi!
   — E no ve diòl pì?
   — Ma gnente, benedeta! co ve dighe che staghe benon, che no faghe par dir, ma ò un stomeghét sut, lis, san cofà na putèa!
   — (Cara la me putèa, de nonanta ani!) Ho caro, po', che squasi squasi l'é pecà de no ver mal, se dopo se sta cussì ben!

— Bondì, fiòzzo, com'éa? àtu vendemà?
   — Tasé, tasé, sàntoeo, che no vedée ora de inmostarme un fià col vin novo, parché jère propio stuf de bévar quea porcarìa che vée in càneva, che la me gratéa fin 'l pividèl e 'l gargàt!
   — No te vorà minga...; par caso, àtu tirà zo anca 'l raboso nostràn?
   — Eh, no, che 'l reste su fin dai Morti, quel; la é ancora mèza cruda; se la vendéme adès, vien fòra poc pì de grésta!
   — Oh, bravo! l'é mèjo poc e bon che tant e trist.
   — Ah, no? mì ve dighe 'l vero: me piase che 'l me scalde le réce e no che 'l me faghe vigner i grìsui par la vita!
   — E anca 'l verdùz, satu, fiòzzo! se la é indrìo, 'l sa da crudìn; e bot sane, arecòrdete, bot sane, sinò te strazza su tut.
   — Altro! La me é tocada na volta de métar 'l vin te na bot fiapa, che 'l me é deventà, co rispeto parlando, coeor del pìss; 'l savéa da cagnon, da mufa, da legno; insoma no se podéa gnanca tantarlo, che paréa de cior 'l òjo.
   — El dun can, e alora coss'àtu fat?
   — Sàntoeo, a vu pòsse dìrveo come al prete in confésso: m'à tocà moeàrlo!
   — Orpo, me despiase po', fiòzzo! Satu che medesina che ghe vòl par ciorghe la mufa a na bot?
   — No, sàntoeo; diséme che medesina che ocore.
   — 'L fògo, caro dal Signor, 'l fògo e basta! quatro pache co'a manèra e alè sul fògo che te pòl far la poenta un mese a longo, màssima sto ano co'a tempesta che ven bù...
   — Par carità, sàntoeo, no stéme inominar la tempesta, co quei quatro crògnui che me paréa fin che i me caschésse su'a testa!
   — A'tu pregà inmanco un fià? t'àtu fat la crose co t'à vist 'l diàvoeo descadenà?
   — Sàntoeo, me credéo che sìe cristiàn? co ò sintì crìchete cròchete sui copi, ò impizzà subito la candéa zeriòea e 'l uìvo e le fémene e i fiòi i à ciolt su le etànie dei Santi; e mì intant che océe fòra par na sfésa, co'a boca disée «orate pro nobis» e col cuor ghe disée: «Signor, férmea! - Signor, fa che 'a se bute in piòva! - Signor, màndea tuta in tel mar! - Signor, gàmbia crivèl, sinò restén nèti come su na man! - Angeo Custode, varda còssa che vien zo, mòvete, fa calcòssa anca tì! - Madòna benedeta, metéghe fermo!».
   — E 'l Signor t'àeo scoltà?
   — Me par de sì parché co à sbaeà son 'ndat par i campi e credée pèzo.
   — Gnanca da mì la tempesta no la à fat tuti stì maeàni, ma la bissabògoea, fiòl caro, la m'à descuèrt la òbia; in te un Jesumaria s'à vist a s'oeàr tut par aria; stran, pière, copi, travi, legne, impreste sparpagnàde da par tut; fin 'l stàvoeo col porzèl drento che 'l coréa pal curtìo come na batèa!
   — Sintì che afari! Mì, sàntoeo, co vien su 'l tempo cativo, treme tut, vaghe de qua e de'a e no capisse pì gnente; me par fin che vegne la fine del mondo!
   — Ben, coràjo, che anca sta volta la é passada. Ma spèta, tornando al vin, me véitu dimandà na bot?
   — Se me féssi un piazzér, fin che travase...
   — Ma gnanca che te parle, fiòzzo! vièntea cior co te vòl; a tì te'a daghe pì che vuintièra; ma me recomande, satu, mai 'assarla destropada!
   — Grazie, sàntoeo, sté sicuro! Vardé che ghin ò mes via un caretèl de rièsi e co 'l nise, vòi che vigneghe a zercarlo anca vu.
   — Par conto de quel, son sempre pronto! E adès vaghe parché l'é squasi nòt, e ò do tre mari de fien da far su, che se piove, se marzisse su tut. Note, note, fiòzzo, sani!
   — Note, sàntoeo, me recomande la bot!

— Caro Nane, mì sta volta ò butà 'l mànego drìo la manèra!
   — Vede mì che t'à la testa bassa! àtu pensieri? su co'a moràe! Toca de quel che 'l véa la sporta gòda e 'l marcéa sempre in siarpa e coéto!
   — Te descore tì, ma 'l setantaun par mì 'l é stat come na tempesta, parché prima 'l vin che 'l m'à fat la tomboea, dopo 'l vento sghirlo in tel formento che m'à restà sol che un grun de paja da starnìr, dopo la tarma in tee panòce, dopo quei quatro ras-ciòti de ùa vanzadi dal tempeston, adès me madòna in te ospedal co'a patite...
   — E dopo?
   — Come, e dopo? ghin vutu ancora de pì?
   — Scusa, credée che te vésse bu qualche maeora...
   — Caro dal Signor! còssa ghe ciàmitu tì a stequà, confeti?
   — Sì, sì, le sarà maeoréte anca queste, ma co quel sèst che te me'e conta, credée squasi che te te vésse rot un braz o na gamba o la ongia del déo gròs del pìe...
   — Pòro Nane, te me fa propio pecà! Tì, co no se parla de ombre o de caniòi, l'é instesso de butar via 'l fià! màssima ancùo, po, che te sì alt de comio!
   — Tita, mì te dimande scusa se ò dit calcòssa de incontrario, ma no stame vardar co quel'òcio par stòrt che te me fa fin sudizion! Fen pase! curi che 'ndén a bévar na àgrema de quel s-cét, che ò na sedìna che me bruse! curi, che qua i à de quel bon!
   — Andémo, andémo, Nane, còssa t'invéntitu adès de bévar ancora, no te vede che te sì fin straciolt! No te sa che se te beve ancora, te incalma quea s-ciòna che t'à intorno! Va casa invenze, e bevi na bona scudèa de late che chi sa che'a te passe!
   — Còssa? late a mì? varda che te me ofende satu, Tita! Guàja mondo se te me innòmina ancora 'l late!
   — Inmanco tasi, che te parla fin zabòt...
   — Ma che cativo no situ ancùo! te me par inderegà! ò fin paura che te tache a pugni! speta che me tire un fià pin qua che no se sa mai che sèsti che pòl far 'l vin!
   — No te capisse che ò fat par desbrocarme na s-cianta? scùseme se son 'ndat massa avanti co'e paroe, ma i debiti e le ombre i me fa perder la testa.
   — E mì soneo qua par gnente? scolta in te na recia, che no vui che sinte gnanca l'aria: quande che ò vendù 'l campét, ghin ò tirà na capeada, e mì i ò messi via, guàja un mal. Ma a tì no po che no te dighe de no!
   — O benedeto dal Signor che 'l te daghe nantri zento ani! Sta sicuro che no vèrde boca co nissuni.
   — Bravo, cussì me piase! quanti ghin vutu?
   — Par netarme fòra de tut min voràe un, cussì!
   — E mì t'impreste 'l milion e no vui gnanca grazie; ma, aqua in boca, parché se 'l lo sa me niòra, la me cava i òci!
   — Par conto de quel, sta sicuro; invenze dime quant par zento che mì te paghe i pròdi.
   — Ma gnente, gnanca grazie! Vol dir che par paga te me imprestarà 'l stamp da saeàmi co cope porzèl!
   — Te sa tì che mì so che no'l esiste 'l stamp da saeàmi!
   — Eco, propio cussì: gnente e po gnente.
   — E alora posse basar andove che te zapa, e che 'l Signor te benedisse!
   — Grazie, cussì ancora tì, e... su co'a moràe!

  — Oh, fìa cara, situ qua? com'éa, statu ben? andov'éi i putèi? no te tin à menà via gnanca un? cari dal Signor, quant éo che no i vede!
   — Mama, son vignuda via in scudion, parché se i me vedéa, i me coréa drìo tuti, e cussì ghe i ò lassadi in consegna a me madòna, che in tee so man i é pì sicuri che si nò in tee mie; te sa che co éa i sta boni: na caramèa a parómo, un schèo a un, 'l ciucio a nantro, un piavoét a staltro; 'l pì pìcoeo 'l é in tea cuna che 'l dorme come un zoc...
   — Cari dal Signor, me par de véderli...! Ma no sta star là in pìe, che te sì sui spini; séntete un fià qua co mì, che cure ste do tre radicée, sinò stassera no so cossa darghe de zena, che quande che i se senta a tòea, i vòl sempre erba come le vache!
   — Mì son compagna, parché qua in vèrta, radici col zoc, radicèe, prèvede, bruscàndui, peverèl, i rinfresca le budèe che l'é instesso de far la cura.
   — Ah, no? l'é fin gusto a ciorli su parché co sta piovéta i salta fòra come la saeàta; drìo i gavìni, par le zièse, in te'a spagna, sul rivàl al cao de'à, se ghin trova fin che se vòl.
   — E co mì no ò mai tempo, mo, che me piasaràe tant anca mì far la cura!
   — Torna doman, che mì tin trove na travessada piena.
   — E mì par paga te porte na bòzza de roba bona, de quea che te piase a tì. Ma adès no stame dir de no: me ocore na còca e un pochi de vòvi da méter a coo...
   — Còca e vòvi? varda che curtìo de poeàme! còche ghin é par tuti i cantoni che le se coa i pie, e vòvi ghin é anca par i beati Pàvui; anzi te darò anca un zést co'a paja; situ contenta?
   — Grazie, mama! tì t'à un cuor grando come na bigna de pan! speta che te daghe un baso su'a ponta del naso!
   — Te scherza, tì, e mì invenze son qua che ò un pensier che no so par to fradèl che 'l é ancora casa de bando!
   — Prega 'l Signor e 'a Madòna, mo, tì che te sì sempre co'a corona in man, e mì co passe davanti àea cèsa, ghe impizze na candéa a Sant'Antonio che 'l ghe faghe saltar fora un bon posto. Ma anca tì, satu, prega par mì! pensa che altro zorno i do pì grandi, che i é longhi un déo, i m'à dimandà come che nasse i gatini!
   — Dighe che la gata no la ghin podéa pì co'a panza che ghe strusséa par tera e la é 'ndata soto 'l tedon o su'a tièda e 'l li à fati.
   — Sì, ma lori no i s'incontenta! i vol saver come, quando, parché... e mì no son bona, no ò coràjo...
   — Te toca fàrteo 'l coràjo, cara, parché i te dimandarà anca robe pì diicate; ma ti no staghe tigner scont gnente e gnanca contarghe na roba par nantra, satu! come quei che i ghe dise che i putèi 'l li porta la cicogna, o che i nasse in tee scoazze de Venezia o soto le fòje dei càvui! e manco ancora far come noantri vèci, che se credéa de far pecà a minzonar zèrte robe, e a valtri tosatèi, co jeréssi massa curiosi, se ve déa na s-ciafa su'a boca par farve tàsar! Prega tant anca tì, fia cara; ciàpete i to fioéti sui denòci, un par un, faghe la crose e disi su insieme na orazion, e po dopo pàrleghe s-cèt de quel che i pòl capìr; cussì i impararà a conosserse, a rispetar i doni che 'l Signor 'l ghe à dat e i te cressarà nèti e lustri l'ànema e anca 'l corpo.
   — Mama, tì te pararàe bon a 'ndar sul pùlpito a pulpitare...
   — No sta butar in rìdar le robe pì bèe dea vita! Curi casa che é debòta not. E recòrdete che anca quande che te mete i vòvi a coo, te ghe dà na man al Creator par continuar la vita a sto mondo! Vaeà, col nome del Signor.

— Comare, véo ancora coràjo de 'ndar par le strade co tuti sti pericoi, che se parén via cussì, no so andove che 'ndarén a finirla?
   — Tasé, tasé, comare! qua no se sa pì andove salvarse! dogni volta che passa quei dromedari là (i camions, gli autotreni), ò na paura e na paura che treme tuta e me tire drìo 'l zìlio parché me par fin che i vòpie tornar indrio par schinzarme!
   — Eh, monega anca vu, voéo che i'a èpie su co na pòra vècia? lori i va drio i fati sui e i core tant par star pòc!
   — Mì no so gnente! mì so che pì de sto fià de Messa e Brèspo àea doménega, no me mòve mai; e anzi, parché no i me ciàpe soto, vignarò sempre a scavazza campi, che sibén che me sporche le scarpe no importa, e co é sut, vègne co'e zavate.
   — ...e alora no savé gnanca che i é 'ndati a robar in banca!
   — Come no so! che se jèra soto le feste de Pasqua, che i à resteà su da par tut: banche, boteghe, tabachini...
   — Ma no quea volta! nantra, qua che é pòc...
   — Sintì che afari! éi tornadi?
   — Ah, no? speté, speté che ve conte! Me credéo che sie cristiana? So niòra de so sàntoea de so nèzza de me fia la à fin pèrs 'l late daea spasemada che la à ciapà; e mì, benedeta, son 'ndata a pìe a Santanestàse, aposta, par i Tròdi, penséve! a impizzarghe na candea a Sant'Ana, che dopo 'l ghe é tornà!
   — Ò caro po', poareta! e quanti fiòi àea?
   — Na s-ciapada! anzi, tra éa e so cugnada le ghin à un curtìo pien, parché là, fia cara, o da late o da vòvi, l'é tut un muìn!
   — E còssa jèra stat del late?
   — La paura, cara dal Signor, la paura! Speté mo che ve conte. Un 'l se véa tirà su'a porta...
   — Su'a porta dea casa de so niòra de so sàntoea de so nèzza de vostra fìa che la sta in tel cul del mondo?
   — Ma no, benedeta vu! su quea dea banca, e là, fia cara, cofà che ve disée, 'l ghe à osà: «Fermi tuti, sinò vi sbaro!», e in piazza nissuni no s'à pì mòss che no i féa gnanca bac, sinò quel 'l féa tuta na fumèra!
   — Jesumaria, fortuna che mì no son da late! e còssa véeo in man?
   — E chìo che sa? 'l varà bu un s-ciòp, un canon, na bomba, un fusìl, na mitra... no so come che se ghe ciama, ma sempre na impresta che se sbara par copàr cristiani, che dopo l'é rivà la Forza, ma intanto quealtri i à fat ora de scampar co mi no so quanti fagòti e bisàche de milioni...
   — Bèmpo! i à fat propio netìsia! i ài vantàdi inmanco?
   — E chio che ghe riva da vizìn che i é sguèlti come 'l falchét co 'l ghe ciol su i pitùssi soto i òci dea còca! e dopo i se tàja barba e mostàci, i se gàmbia de vestito e adio! chi s'à visto s'à visto!
   — Mah, che tempi, comare, che tempi! ai fioi bisogna insegnarghe che la roba robada no fa prò!
   — ...e ricomandarghe che par la strada i core pinpiàn!
   — ...e a star sempre col Signor, che no se perisse mai!

  — Oh, comare benedeta, bonasera! Me ne aconsoeo de tuti sti bèi lustri che adès par le strade se pòl cior su un ago par tera anca de nòt! Andove 'ndéo de bèl a ste ore co quel passo da jovinòta?
   — A botéga, caro, a botéga a crompàr na stéa cométa, che i putèi i me bate che i vòl far 'l presepio; e anzi speté che me faghe un grop sul fazzoét che me ocore anca un pochi de lustréti, un remàjo e un muss, che a quel che é casa, a son de tirar, i ghe à cavà la testa! Pitòst vu, compare, da 'ndove saltéo fòra, che i véa dit che jeréssi mort, che anzi mì ve vée dit su le rèchie!
   — Le rèchie? Che discorsi éi sti qua? Ma se no son gnanca mai stat mal! Chio che s'à inventà che mì jère mort?
   — Sarà stat calchidùn che s'à insonià de nòt; ma cussì l'é mèjo parché i ve à slongà la vita! Me ne aconsoeo!
   — Grazie, grazie, comare! Ma speté, tiréve un fià pinquà, che co sto benedet campanìl no se sa mai!
   — Eh, monega anca vu! Coss'àeo, cossa? No 'l se véa chietà? Ghe torneo ciapàr? Còssa ghe ocore ancora? Oh, che piaga!
   — Come! no vé sintì che i à dita che 'l se torna sgorlàr, che dògni volta che i sona, ghe ciapa la tremarèa?
   — Oh, poaréti noantri! Mì dighe che ghe vorà na benedizion! E sichè ne toca passar le Feste senza che i ghin sone na passùda?
   — Da cussì a gnente, po! Se vede che co tut sto lètrico, co sti repetoni de machine, de reoprani, de motori, se i sona tant, 'l se cucia come na pitona! E cussì ne tocarà rassegnarse a sonar pinpiàn, e sinò far sol che campanò.
   — Campanò? e còssa vòl dir?
   — Benedeta vu, séo deventada vècia senza savér còssa che vòl dir campanò? Vòl dir che invenze de mòvar le campane, se mòve i batòci. E sinò ghin vol un de nòvo, co'e cròde.
   — Ah, benon! Un campanìl novo adès, co sti ciari de luna, che é ancora da finir de pagar quealtro sorbéto!
   — Par quei debiti là? Co nantro scossét, un fià parómo, cossa voéo che sìe par un paese a netar fora quea pecùgna de do tre milioni che é restà?
   — Propio, compare, basta méterse!
   — E par conto del campanìl, a vu pòsse dìrveo, che so che no 'ndé tant a sonar 'l corno: par nantri zento ani sén sicuri; i mistri che se n'intende i dise che se no se'o buta zo aposta, no 'l casca gnanca se se vòl. E adès vaghe; note, comare, e tanti aguri! Bon Nadal e Bon Ano, in pase co tuti!
   — Grazie, cussì ancora vu; note, note, compare!

— Sinti che tos sana che t'à, compare! atu ciolt le pinzete fate aposta?
   — Ah, sì, po! de quee che vèrde fora tut; e co no ghin ò de pì, core subito dal spizièr, che son sempre amunìo; e no faghe par dir, ma siben che piìghe i nonanta, magne, beve e dorme cofà un putèl!
   — Te crede sì, parché co se deventa vèci, se torna tosatèi, 'l dise quel; invisiadi, sufìstichi, goeosi, e no ghin parlen de brontoeoni, che un compagno de tì no se'o trova gnanca co i schèi in man!
   — Oh, pian! tì, caro, co te parla co mì, t'à sempro da tàsar, arecòrdete, satu! e po, òcjo che core a cromparme un confèt!
   — Òcjo che ghe ocore anca 'l confèt, adès! no te basta le pinzete par la tos?
   — Come! no te me conosse? no te sa che no son bon de tignerme e me toca morsegarme la éngua, e sinò darghe dògni volta un confèt, che i boteghèri, co i me vede, i é sempre pronti col confèt in man, parché i sa da che pìe che vaghe zòt!
   — Sfido mì che i sa! co quea lenguazza che t'à, na volta o altra i te metarà sul jornàl, parché te ghe'a cata su tut: qua la musigna dea fogna che sa da spuzza, là i crèpi drio 'l marciapìe; da na banda un paeù, da staltra i caretoni che sconde 'l munumento; i fioi casa da scuoea sinò ghe vien la patite, e un curiàndoeo picà al fil dea luce, e na ziìga su'a ponta del campanìl co un sporchéz in te un òcjo che 'l ghe agreméa... e to sàntoea in cariòea che la te porte anca tì sul bon caval, che no ti sì mai contento!
   — Basta, basta, compare, sinò me toca tornarme a confessar !
   — Te varà na testa! invenze de parlar tant, prega 'l Signor che 'l mande le bone jozze, e che vaghe via sto fredo, che mì, co sta bava, ò ciapà na batarèa che treme tut!
   — Ma mì no che no treme tut! prima de mòverme fora dee porte, ò impirà su na gùcja de lana pénda un déo e le mudande longhe fin dai calcagni, e 'l tricò che 'l é ancora quel de me pòro barba Nane che 'l jèra in cao 'l mondo.
   — Orpo, cussì no te passa gnanca na canonada, altro che mì, co sta veada qua, che me par fin de vér la bròsa!
   — Compare, co ste ciàcoe vén fat squasi nòt; vaghe, satu? saeùda casa, e recòrdete che 'l parer bon 'l é mort da fredo!
   — Sani, sani, compare!

— Tunìn, t'àtu lavà quee man prima de magnar, che i cani e i gati i é tuti tui! varda che t'à fin le croste in mèdo ai déi! Gamba a lavarte!
   — ...mì m'ò strussà no so quant!...
   — Strùssete ancora! E tì, Catineta, móstreme! curi a darte nantra resentàda, sinò qua no te ghin pipa! sinti che te sa da freschìn!
   — Mama, mama, varda che Gustin no'l vòl, parché 'l à mal un déo...
   — Chia quea zuìta che me ciama, che ò la técia che me ciàpa 'l brustuin! Situ tì, Patrizia? speta, speta mì adès che me cioghe na spazzéta! Prèghete, satu, de zercàr grazia de Dio se no vede mì che va zo l'aqua ciara! E no valtri soi, anca i pì grandi! Ciàpe mì la scoa e i faghe cór [correre], se no i é nèti come che vùi mì! che no i crede de rapresentarse a tòea come i porzèi! Aqua e saon ghe vòl, e no netàr sol che un fià parsoravìa, tant par far védar; no à da èssar gnanca un fil par très! No sintì cossa che é fòra pal mondo, co'a coèra che vien avanti? Jesumaria! sperén che i ghe cioghe de volta, parché la é na roba che se impéta co gnente! Ah, cari, me despiase, ma mì pena che ve vede un fià s'òchi, ve mene dal dotor che 'l ve faghe la puntura; e anzi, se sté cativi, invenze de dirghe: «Par carità, sior dotor, 'l faghe pinpiàn parché i é ugnoéti!», ghe dirò che 'l ve daghe na bona spunciada, che 'l impìre tut 'l ago e che 'l vaghe drento anca col mànego, fòra par fòra!
   — Ucju che 'l dotor 'l te speta tì che te gh'insegne come 'l à da far!
   — Tasi tì, co quel sgnèc! No te sa che mèdico pietoso no guarisse piaga? Mèjo star co fame pitòst de magnar peòci che in italian se ghe dise còzze; e gnente roba cruda, o da peàr, o co'e man sporche, me ricomande; e le impreste farghe la issiéta dògni volta, e cusinar tut!
   — Ma cossa éa mo sta coèra?
   — Caro 'l me fiòl! la coèra, che se ghe dise «il colèra», 'l é come tanti bisséti visìbii [invisibili a occhio nudo: il vibrione del colera] che se taca in tee budèe, che dopo bisogna sempre corar al gabineto, fin che se va al Creator! No se recordé dea peste del Manzoni che i murìa come i ravi?
   — Mì ò vist Renzo che 'l à tirà fòra un cortèl cussìta ongo, e tuti ghe oséa: «All'untore! dàlli, dàlli all'untore!» e lu 'l ghe à dit: «Vigné qua da vizìn, mo, che ve onde mì co stoquà! se ve ciàpe, ve dezipe!».
   — E so mama de Cecilia andove la métitu, poareta, che a mì la me féa gavar 'l cuor. E il padre Cristòfolo «che un pelo della sua barba vale più di tutta la vostra!», diséa Renzo.
   — 'L padre Cristòfoeo 'l jèra pì mèjo de tuti; se no'l jèra lu, Renzo no 'l podéa gnanca sposar Lucia, co tut quel ben che 'l ghe voéa, parché la véa fat 'l voto de restar da maridàr se ghe riussìa de 'ndarghe fòra dae zate del Inominato.
   — Sì, ma quande che é mort don Rodrigo, i s'à sposà che don Abondio li à dito a Renzo: «Morto, è morto di sicuro, eh?!».
   — Basta, basta co'e ciàcoe! su, tuti a magnar, sinò s'ingiazza tut!

— E sichè, compare, sta cometa che i ghin véa parlà tant, la é tornada a scónderse senza dir né ari né stari e la ne à lassà co tant de naso!
   — Tasi, inmanco, che mì son qua che ò un dispiazzér che no so, parché prima i ne véa impromés: «La cometa del secolo! - La cometa dei Re Magi! - Il più grande spettacolo del mondo! - Operazione cometa!» e adès mùci: tasi tì che tase su anca mì! Pensa che jère fin 'ndàt imprést de canocjàl, e me zènaro: «No ocore gnente, parché la vien granda come la luna, co na coda longa milioni e milioni de chiòmetri...!».
   — E mì? e su bonora de matina, e gnente! e tira i òci de sera dopo 'l soeamont, e gnente!
   — E gnente? ma se sol che i strònomi, a son de zignarghe co'e so impréste, gh'à riussì de védar na lusariòea co un cudìn fin cofà quel de un sordét! Altro che na coda longa milioni e milioni de chiòmetri!
   — Tin dirò nantra mì, compare: a sta stajon, fra nùvoeo, piòva e caìvo, no s'à squasi mai vist gnanca 'l sol; varda tì se se podéa védar la cometa!
   — Ma! sarà mèjo cussì, parché le comete le ciama desgràzie, che porét de me pare 'l ne contéa che del quatòrdese, prima dea guera granda, jèra na cometa rossa come 'l fògo, e vero é stat!
   — Quea la é stata na pura combinazion, sinò, co tute le maeore che vén bù del 73, le comete le ghe varàe voést fisse come le furmighe!
   — Na combinazion? prova, prova a dimandar conto, che na volta un papa 'l à scomunicà la cometa e po 'l à mess in tee Letànie dei Santi: «Signor, tigné lontan 'l demonio, 'l turco e la cometa»!
   — Poréti i me schèi! no te capisse che quea volta i credea che fusse tuta colpa sua: strighe, maghi, spiriti, àneme del purgatorio, marànteghe, 'l mazzariòl,... parché no i véa strumenti par misurar e spiegàr i misteri de natura, e ghe paréa che i fusse tuti castighi del Signor, e i diséa che san Piero par na ava 'l le véa copàde tute!
   — Varda, compare, che te te sbàlia satu, varda che te te.... parché manca 'l gasòlio, casca reoprani che se gh'incruca 'l motor, i ròba e i copa cristiani come copàr pitussi, e po guère, e 'l seco in Africa che mòre su tut, e mì co 'l rafredor che 'l dotor gh'à tocà ordinarme fin 'l piramidone!
   — E cossa éo sto piramidone?
   — 'L sarìa na spezie de dimetilaminofenildimetilpirazolone, che mì credée che me voésse 'l trator par menarlo casa, e invenze la jèra na pinzeta da cior par boca, che dal dito al fato m'à passà tut!
   — E alora tì?
   — E alora mì te torne dir che la é tuta colpa de quea òstrega dea cometa!
   — Pòro baùco, andove vatu co'a testa? se é par quel, anca mì vée un càeo che jère intrigà a caminàr. Ma no te capisse che la cometa no la ghe entra gnente col rafredor, co'e guère, coi cài, coi pitussi che mòre in nassión...? Le comete le é na spezie de stée sbrindoeone, senza régoea, che le va e le vien co'e vòl, par conto suo.
   — Mah! sarà che mì son un pòro inalfabeto, parché da pìcoeo la vaca la m'à magnà i libri, ma mì no te crede!
   — Anca mì son pòc pì de inalfabeto, ma inmanco a scuoea ò imparà a lèzar e scrìvar e anca un fià de quel che se ghe dise, e m'incontente cussì; che adès, co tuta la so siénza i fa altro che confusion, parché i vòl savérghine na pàiina pì del libro, e intanto la «cometa del secolo» la ghe 'a à fracada anca a lori!

— Mariéta, Mariéta, spèteme! andove vatu che te me par 'l lièvero scampà!
   — Oh, Caruìna, séo qua anca vu? tasé inmanco, che ò fat tardi parché son 'ndata a catar me niòra che la à 'l putèl col verùs-cio; e adès, prima che i sère, vaghe a far un fià de spesa, parché a casa son nèta come su na man.
   — Son pena 'ndata anca mì a far un fià de provista, ma romài no se pòl pì zapàr par le boteghe, parché l'é tut caro, che se va via col tacuìn pien e se torna indrìo co'a sporta gòda!
   — Eh, mata in boca, còssa diséo? Gnanca che i ve i ròbe fòra dea scarsèa!
   — Pèdo, pèdo, cara dal Signor! Varda qua se te me crede che sìe cristiana: ò spendù squasi tuta la pension e ò qua sti do tre scartozzéti de roba che no se i vede gnanca! Prova, prova! Dògni dorno che passa la roba crésse: pasta, riso, cafè, zùcaro, òjo,... e po' gnente: quel che no crésse, no se ghin trova; i te dise: «No ghin é! - 'L ò pena finì! - 'L à ancora da rivàr! - 'L riva domàn!» e magari i ghin à na montagna sconta, che no i'a vende fin che no i ghe pòl impetàr su 'l prezzo do volte 'l dopio!
   — Mì dighe che i sta su de nòt a impetàr!
   — E mì dighe che cussì no se pòl pì andàr avanti, parché ghin é de onesti ma ghin é anca de birbanti che i ghe voràe metudi in preson!
   — Altro che in preson! i à anca scuminzià; ma còssa voéo che conte, benedeta vu, che ghin é de quei che i parécia robà anca par pagàr chi che li torna tiràr fòra!
   — Parla pinpiàn! ocore che te sbereghée, che se i te sinte, i crede che te sìe drìo far 'l comìssio, e dopo i te ciol incontrario anca tì!
   — Mah! mì so sol che na ròba: che 'l é un mondo mal compartì; chi massa e chi gnente; chi che se sgionfa e chi che varda alt; e invenze ghe voràe un fià parómo tuti e se la à da èssar poenta e zégoea, che la sìe poenta e zégoea par tuti! E po' basta, sinò me toca tornarme confessàr!
   — Ma varda, Mariéta, che la é un fià anca colpa nostra, satu! parché vén paura che ne manche la tera soto i pìe, e desgodén le boteghe; cussì le case le é piene de tut e a botega no se trova pì gnente; e lori i sin aprofita, che se no i'a dise, i'a pensa: «Còssa se faràe noantri furbi se al mondo no fusse i mone?».
   — Eh, sbocassona! ditu anca paròe improprie adès? Stén in pase, che sén qua dae feste; e ringrazién 'l Signor che 'l manda la piòva e 'l sol par tuti!

— E'o compermesso?
   — Avanti instesso! Oh, situ tì, fiòzza? Varda che bèa che te sì! Chio che t'à fat i rizzi?
   — Me mama, po', parché sinò la à dita che se casche par tera m'impiante!
   — Eh, monega anca tì, parcòssa t'impiàntitu?
   — Parchè ò quatro s-ciòti dreti come le sùbie che i spuncia, fin!
   — Sinti che da bon che te sa! T'àtu dat qualcòssa?
   — Méza bozzéta de profumo, che se sa me sorea, la me copa parché 'l é de quel che gh'à portà so moroso quande che la à cumpì i ani.
   — Scolta, scolta! e tì no t'à un morosét che te sta drìo?
   — Speté che ve'o dighe in te na récia; 'l ò sì, ma guàja se 'l lo sa me mama! Se vedén sol che qualche volta in scundión... parché son massa pìcoea.
   — Ben, par quel t'à tempo sì; ciapa qua do tre bomboneti, che intant che te ciùcia, te me dise a far còssa che te sì vignùda.
   — Ah, sì, debòt no me ricordée gnanca pì...
   — Eh, cara, col moroso par la testa se se desméntega de magnàr, de durmìr, de lavoràr e de tut...
   — É vero sì, sàntoea! Mì ò fin le còtoe che se me sgorla! M'à mandà qua me mama a védar se adès sén in bon de luna, parché la à da semenàr la ròba par sto inverno.
   — Speta che varde sul lunario... Orpo, te sì rivada propio a cico! Curi casa e dighe a to mare che la staghe pòc; jùteghe anca tì a vangàr che t'à i brazzi boni; e che no la staghe méterghe nome, parché doman se fa la luna nòva e se la speta dògni pòc, ghe va tut in semenza!
   — No so po', anca la luna adès! No la podéa spetar nantri do tre dorni a farse?
   — Oh, cara dal Signor, situ pì bèa de chealtri tì, che la luna la à da spetar i to còmodi? Ea la fa 'l so giro e basta; sén noantri che ghe durmìn sora àe ròbe. Cónteme, coss'àtu de bèl da semenàr?
   — Radici e saeàta da inverno, indivia de quea rizza e de quea che fa 'l pan, e po' parsémoeo, fenòci e mì no so quanti scartozzéti de tute le sòrt.
   — E saéno ghin àtu da strapiantar?
   — De quel ghin vén anca da far la pinza, che me mama sto istà la ghin véa semenà na antàna fissa come la tégna.
   — Benon! Pòrtemine na sporta anca a mì che son ciapàda senza; cussì te'o s-ciarisse e 'l te deventa pì grando e pì sgnèvedo; co te torna, mì te paréce un poche de piantine che se te'e mete a posént, sta vèrta le te fa i fiori bonora... Te vedarà mo che bèi! te daghe viòe, pansé, pulcre...
   — Còssa èe le pulcre?
   — No so cossa che se ghe dise in italian... speta... vedén se me recorde... eco, eco, adès me vien inamente: se ghe dise giacinti che dopo i vien fora bianchi, rossi, rosa, turchini che i sa da bon che no so.
   — ...e fài anca semenza?
   — Le viòe e i pansè fin che te vòl; invenze le pulcre le fa patatine come le zégoe e 'l àjo.
   — ...parché noantri vén un ort grando, e mì me piase fiori da par tut.
   — Ben, dighe a to mare che la ghe bute grassa, se'a vòl che la verdura la vegne bona; sinò col concime che se crompa, la vien che'l par che'a s-ciòpe, e invenze dopo co te'a magna, la te casca fòra dea boca parché la sa sol che da aqua e la fa anca mal. E adès basta! Curi casa, che la luna no speta nissuni!

La maestra la ghe véa dat ai tosatèi na carta sui decreti delegati e 'l dì drio la ghe dimanda se i ghe'a à portada casa ai so genitori; no la fa gnanca ora de vèrzer boca che tuti alza la man, beati e contenti de vér calcòssa da contarghe:

   — Signorina, signorina, mia deto mia mama che li decreti delicati non va combatere, che ci basta che ni fano scuola, che ni manda aposta dògni dorno fòra dei piedi, che no c'in porta niente...
   — Chi è che grida come un matto che non gl'importa niente dei decreti delegati?
   — Io, signorina, perché mia mama mia dito così...
   — Signorina, signorina, mia mama mia dito che è tuta contenta che viene dògni dorno a fare i decreti delicati...
   — Io, signorina malestra, mia deto mia mama che non sa niente, che non capisse niente, che non va dietro, che va bene come che fa tuti chealtri, che così è tuta una pace e una concordia, che una volta non era nianche delicati e dopo è vignuti grandi instesso...
   — Signorina, mia deto mio papà che quando che viene, intanto che scolta sula panca ci viene i cali sul sedere, che si stufa perchè anche lui à qui sul stomeco tante cose da dire, e dopo li resta tuto sul stomeco come i fasiòli crudi... che è tuto un promìscolo...
   — E tu, Pierino, che cos'hai da dire?
   — Io, signorina, mia mama mia dito che viene sempre e che ni porta via tuti grandi e picoli, anche mia sorelina che li dà il ciucio, e dopo sta qua ai decreti dilicati fin che à finito, e po dopo torna a casa a paràr su le galine in tel punèro e a far la polenta che sono tuti contenti...
   — Bravo, Pierino! E tu, Luigino, che tieni sempre la mano alzata?
   — Io, signorina, mi scampa, che dopo non so se mi spiego...
   — Corri, corri al gabinetto, che non succeda qualche cosa...
   — ...e dopo con torno, ci dico quelo che mia deto mio nono... - Mia dito mio nono che con tute ste robe si tira de ongo e noi si resta più testoni di prima... che intanto che si strénde pal spinèl si mòla pal cocon...
   — Su, su, coraggio, anche tu, fregoletta di pepe, alzati e dimmi quello che ti ha detto la mamma.
   — Io, con ò tirato fuori la carta, la mia mama à sartato la polenta e si à roto e c'era tuta sporca da calìzene e da culo di calièra e da tocchio e anche si à roto per tuti li cantoni e non si vedeva più niente. E io ci ò dito che è i decreti delicati, che guàja! e mia mama mia dito che è sempre là che li manda le carte, che non à tempo di andarghe drìo e che li manda a quel paese (ma era un'altra parola che io non ò nianche coràglio) e poi li à dito che è tutto per far vedere chi che la sa pì longa...

La maestra, poareta, la é restada un can a sintir sti bèi impianti... Fortuna che quealtri bòce i ghe à rispost puìto che no so se mèjo, e la s'à tirà su na s-cianta; la à dit tra de éa: «Questa la é la spiuma, ma soto l'é 'l brodo bon, come quando che se mete su na bèa stagnada de carne, che co s'à tirà via 'l spiumòz nero parsora, soto la resta bèa ciara che la fa fin goea».

Cussì sarìa i decreti delegati che i ghin parla tant, che é sacrosanto dover de tuti de starghe drìo a ste preziose novità par véderghe ciaro su quel che i fiòi à da imparàr, màssima i diriti e i doveri che un paese libero à da savér e praticàr, e jutarse in tuti a mandar avanti la barca, e no star là co'e man in scarsèa a vardàr chi che à la testa pì gròssa, e dir: «Mì no me toca! - Oh, ben, mì no vaghe drìo, che i faghe lori po! - Fé valtri, che mì no ò tempo! ...» e dopo parténdar che 'l mondo camìne puìto, senza mòvar un deo! 'L mondo 'l é cambià e vén bisogno de ste lèje nòve, parché se andén avanti àea vècia, perdén lìssia e saon...

E sintirle sonar tute le campane, parché propio quel che sta da drìo 'l baro e che dise sempre de sì che la é còta, 'l pòl vér na idea mèjo de nantro che ciàcoea sempre. E darghe na man ai maestri e ai professori parché la scuoea vén da farla in tuti; lori i sarìa come i speciaisti che i fa le nostre vézze, ma i primi educatori sén noantri genitori, e 'l pì gròss, le diretive, vén da catarle fòra in tuti, d'amor e d'acordo, che l'é mèjo un magro acordo che na grassa sentenza, 'l dise quel!

— Compare, stanòt ò fat un insònio...
   — Eh, de cossa t'àtu insonià?
   — M'ò insonià che vée na panza cussìta granda ma cussìta granda, che fée fin stómego. Pénsete che no ghe rivée gnanca a far mia culpa mia culpa, e quande che 'l prete 'l à tacà 'l Confitardèo, m'à tocà ciamarte tì che te vignesse a bàterme tre volte su'a panza... Ma càspita, me tochéa sberegàr parché te jèra tacà in fondo àea cèsa... e intant me vergognée parché tuti se voltéa e i se féa de marevéja...
   — Sinti che afari! e jèritu grass?
   — Eh, caro dal Signor! Te sa come che la é in tei insòni! Tì intanto te jèra séc come un bachét, e mì invenze no jère gnanca bon de mòverme. E te fée de moto co'e man, e tì te féa fénta da no acòrderte... E mì: «Compàreee! Compàreee!» e gnente! e disée tra de mì: «Varda che cativo che 'l é me compare! Te vedarà che lù 'l se vergogna de vignerme da vizin co sto tripèr qua che ciape tut 'l banco mì mì sol! o che 'l à paura che s-ciòpe, parché invenze de vigner in qua, 'l va sempre pinà, e anzi adès 'l se sconde in tel confesso...».
   — Te ghe va drìo ai insòni, tì! Te recòrditu invenze de quande che se 'ndéa a dutrina, che se jèra ancora tosatèi?
   — Altro che me recorde! Quei jèra tempi!... Altro che adès che no se se capìsse gnanca pì un co altro! E 'l piovan vècio che 'l ne spieghéa la storia sacra... che jèra fin gusto...
   — Bravo! che dopo 'l re Faraone 'l s'à insonià dee sète vache grasse e dee sète vache magre, che le magre le à magnà quee grasse, e po dopo le jèra pì magre e pì brute de prima!
   — Ah, no? e Jusèpe 'l ghe à spiegà che voéa dir prima sète ani de bondanza e dopo sète ani de carestìa... E vero é stat!
   — Altro che vero! Magari no! E adès sén qua da novo... Parchè prima s'à bu un pochi de ani che roba e schèi e da magnàr ghin jèra par strazzarìa, e soldi e paghe che sta pòra Italia no la véa mai bu tanta grazia de Dio... Ma ben adès ne toca purgarla (e senza cior l'òjo)! Qua l'é tut che costa zento volte pì del dopio, e le tasse no la é mai finida, che dògni dorno ghin salta fòra una de nova, e invenze la paga te te 'a trova dògni volta un fiantìn molduràda...
   — Ben ben adès no sta tant piàndar 'l mort, parché tì te sì fat aposta, che co te 'a scumìnzia no te ferma pì nissuni! Massima sto ano coi recolti che no se finìa pì de cior su e menàr casa.
   — Oh, ben, compare, no stame insembràr Ebrei co Samaritani, adès!
   — Va ben, ma sta atenti mo, compare, e dopo te me savarà dir se queste le é vache grasse o magre: biètoe, i jèra fin stufi de véderne davanti ai òci a son de menàrghine su; panòce, no ghin stéa gnanca de pì sul soèr; ùa, no ghin parlén, parché no jèra pì né bot né caretèi, né brénti e né piòti, che a casa mia te sa che sén tuti come sióni par conto de quel mòro !
   — Eh, ben, par conto de quel anca noàntri, guàja se 'l bocàl no 'l é sempre su'a tòea come un bochè de fiori!
   — Oh, eco! e fasiòi? e fighi e pèrseghi, ingùrie, meoni... E vedèi, e late e vòvi e poeàme... e porzèi...
   — Vache grasse, grasse sprapositàde cofà tì in tel insònio! Ma mì voée dir nantra roba: no la te par anca a tì na vaca magra tuta sta confusion che é fòra pal mondo, che no se se capìsse pì un co altro?
   — Jesumaria! Sperén che 'l Ano Santo 'l ne torne tiràr un fià in qua...

Jèra tant che 'l padre perior 'l ghe ricomandéa ai frati del so convento:
   — Filuòli, è l'Ano Santo! Pentitevi, pregate più che potete, fate tanto digiuno, tanta penitenza, tanti sacrifici, purgatevi dai pecati, diventate santi...
Un frate de quei ancora crudi, zovene, tondo, ma bon par conto de quel, 'l ghe dise:
   — La me descusa se me permeto de alzar i òci fino alla sua Paternità, ma mì me gaveva dito el mio vèchio pàraco che prima vaga a riconciliarme col mio fratello, che non so se me despiègo!
   — Ti spieghi benissimo, filuòlo, bravo! e chi è che dice così?
   — Sarebe il Santo Vangèlio, reverenda, col Suo permesso... che dopo li à dito che prima si mete dacordo con suo fratello e che dopo vai là a fare la tua oferta...
   — Bene, filuòlo, ma questo che c'entra con l'Ano Santo?
   — C'entra, Vostra Paternità, per via del fichèro, che quande che io li vaghe da vizìn, mi vien sempro la tentazione, e ciàpe una sgionfa di fighi che dopo mi viene la pittima e anche la mossa di corpo, con rispetto parlando, e con mi confesse, il padre mi ricomanda sempre...
   — E non ti gà dito il tuo buon padre confessore che il fichèro è del nostro convento, e che potiamo mangiarne fin che voliamo noi?
   — Sì, ma à dito che non è tanto sicuro...

Se trata che fra 'l tignér dei padri Francescani e quel dei Gesuiti jèra un gran fighèr, ma un fighèr de quei da na volta, grando, che 'l varà bù pì de zento ani... e i jèra musi duri e barete fracade co i se incontréa; che anzi i véa sempre paura de far pecà anca a zercàr un figo, parché questi i diséa che 'l géra suo, sti altri che 'l géra suo, e no la jèra mai finida. Finamente 'l davanti dei Francescani 'l unisse su 'l Capìtoeo, e 'l ghe dise:
   — Fiòi, qua bisogna pensar calcòssa...

Intant che lori féa sti conti, anca i Jesuiti la ghe bujìa sul stomego, sempre par via de quel benedeto fighèr, parché manco mal, ai Francescani se podéa anca fracàrghea, che anzi no ghe despiaséa gnanca tant! ma no a nostro Signor, i penséa. Par finirla, un dorno 'l perior dei Francescani 'l se decide: baston, ociài, bozzéta del tabaco da naso, 'l fazzoét quel a océti, grando come un panesèl... e 'l va da quel dei Gesuiti, permesso, avanti, pace e bene, e tute le so cerimonie...
   — Mì sarìa qua par via del fighèr, padre reverendissimo, che ci dico umilmente come che si fa che sarebe l'Ano Santo di metere a posto le consiense...

St'altro 'l s'imbrena, 'l se mete a posto i ociài, 'l s'indrezza 'l Crocifisso sul stomego... e intanto 'l perior, par indolzirlo na s-cianta, 'l voéa ofrirghe na presa, che anzi anca lu 'l véa na vòja che no so de tabacar, ma càspita, come se fa co quel reverendissimo, che 'l ghe féa na sudizion ma na sudizion che no 'l véa gnanca coràjo de alzar i òci!


   — Oh, dunque, caro padre, anche noi avevamo pensato di mettere a posto la faccenda del fico che, come ella ben sa, appartiene al nostro convento.
   — Ma padre...
   — Eh no! eh no! Il fico, sia ben chiaro, è dei Gesuiti...
   — Ma io dico che è dei Frati Minori... Sono secoli che i nostri buoni padri fanno peccati di gola..., che dopo li toca mangiare i fichi di nascosto... màssima le boe... che sono le più grosse, col Suo permesso...
   — Riconosco che le boe, come le chiama Vostra Paternità, sono più grosse, più tentatrici... Ma per venire a una decisione, io dico e pronunzio e sentenzio che il fico sarà di chi vince una disputa teologica...
   — (Adio fighèr! 'l pensa tra de lu 'l perior.) Va bene, padre, va bene! - ma senza quea presa che la ghe varìa dat tant coràjo in te quel punto cussì critico.
   — Una disputa teologica solo a gesti, intendiamoci, senza una parola!
   — (Ah benon! Ades sén ben ciapadi! ) Va bene, come che la comanda éla, reverenda!

Basta. Vien 'l dorno dél incontro. Na pìroea de frati descolzi, testa bassa, rosari, etànie, salmi, ora pro nobis, miserere... I Gesuiti, anca lori tut un pregar, man donte, òci bassi... ma dreti che 'l paréa che i vésse ingiutì la méscoea.

Se fa avanti 'l Gesuita. 'L pensa, 'l pensa e po' dopo 'l tira fòra un déo... Chealtro no 'l fa né zinque né quatro e 'l ghin tira fòra do. Staltro 'l ghin tira fòra tre... e 'l francescan 'l li tira fora tuti zinque unidi insieme. 'L Gesuita 'l mena la testa e 'l se dichiara vinto. Finida la gara, tuti torna in tei so conventi e pena drento i vòl savér come che la é 'ndata.

'L Gesuita ghe spiega ai so religiosi: «Con un dito io ho dimostrato che uno è Dio. Con due dita lui mi ha risposto che due sono le processioni. Con tre io ho replicato che tre sono le Persone della Santissima Trinità. Con tutte le dita unite egli mi ha risposto che va bene, ma che sono unite in un'unica essenza».

Anca 'l padre guardian 'l ghe spiega ai so fratini còssa che voéa dir tuti quei sèsti: «Lu 'l voéa dirme: Mì t'impire un déo in te un òcio. - E mì ghe ò rispost: E mì t'impire do! - E lu: E mì t'impire tre! - E mì co tuti i déi unìdi: Bravo, furbo! E come fatu a impirarme tre òci, che ghin ò sol che do?».

Da quea volta i padri francescani i é restadi paroni lori del fighèr... che se descore dee volte!

Fiòi, andove se va a finirla a son de tornar un pas indrìo? Qua no savén pì gnanca noantri quel che voén: chi la vol còta, chi cruda, chi médha par sort. Basta vardar «la mini-, la midi- e la maxi-gonna». Tì, caro, sìtu intrigà a tirar avanti? gnanca parlar: quel che é justo é justo: i putèi co i se sveja, i vòl da magnar e nò aqua santa! E magari a son de òstreghe e de tirarse a ziménti, i ghe cresse la paga, e po 'l se acòrde che 'lé un contentìn parché 'ndando a botéga 'l trova tut cressù, che debòta debòta jèra mèjo prima! Tì, situ senza casa? eco la casa, parché no te podarà minga 'ndar soto 'l Pont dea Provìnzia! Tì àtu da deventar professor? Pronti i soldi par studiar. E tì varàitu caro andar a missiàr in te'a mastèa dea Comun? eco 'l voto! Tì, vutu la luna? eco la luna: che a son de dài e de dài i rivarà magari anca pinà, che par modo de dir, propio pinà 'l pararìa un fià massa, che dopo i va a ris-cio de 'ndar in paradiso prima de ora! Insoma Quel de Sora no 'l sa pì chi incontentar.
Ades po l'é tut un dir par drét e par stòrt: al mondo l'é sempre stat chi crede e chi no crede in te Quel de Sora; chi no crede 'l ghe dise a quel che crede: «Tì che te parla tant parché te sì tut un cul e na braga co i preti, 'l àtu mai vist?». Sto altro ghe toca dirghe de no, ma 'l zerca de rajonar par méterghea in te 'a testa: «A tì, ch'io che t'à fat la casa? - 'L murèr; e 'l vestito che te cuèrde i ossi? - 'L sartor; e 'l pan che te magna? - 'L fornèr; e 'l reòjo? - 'L reojèr! Alora te crede che esiste tuti sti mistri, anca se no te i à mai visti! - Par forza, che crede! - E alora, mo, eo sol che 'l mondo che 'l s'à fat lu sol? Parchè, se descore lù, ma che da gnente, na bèa matina s'èpie vist levar 'l sol, e na not la luna a farghe lustro ai morosi, e le stée a zignarghe ai grì, ae racoéte, ai russignòi... Eo propio lori soi che no 'l à fati nissùn? parché se no 'l li à fati nissuni, vol dir che i s'à fat da lori soi...».

Quealtro ghe par e no ghe par, anzi 'l ghe dà rason a so compare e 'l lo mena a bévar un'ombra, parché se 'l ghe da torto, 'l à paura che i 'o mete sul jornàl, che ghe par anca lù che le é robe grande...